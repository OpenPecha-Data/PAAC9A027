ཀརྨ་པ་སྐུ་ཕྲེང་བཞི་པ་

རོལ་པའི་རྡོ་རྗེའི་ལོ་རྒྱུས། ༄༅། །དེ་ལ་དཔལ་མཐོན་མཐིང་གི་ཅོད་པན་འཛིན་པ། ཀརྨ་པ་བཞི་པ་རོལ་པའི་རྡོ་རྗེ་ནི། ཀརྨ་པཀྴིའི་རྣམ་ཐར་བཀའ་རྒྱ་མ་ལས། ད་སྟེ་ལོ་བརྒྱ་ལྷག་ཙམ་ན་བྲམ་ཟེ་ཆེན་པོའི་ཐུགས་ཀྱི་སྤྲུལ་པ། དུས་གསུམ་མཁྱེན་པའི་ངོ་བོ་རྣམ་པར་འཕྲུལ་པ་ཞིག་བྱོན་ནས། བསྟན་པ་སྐྱོང་ཡང་ཤེས་དུས་ཚོད་མར་འགྲིབ་དུ་སོང་བའི་ཕྱིར། དེང་སང་ངའི་ཕྲིན་ལས་ཙམ་མི་འབྱུང་ཅུང་ཟད་ཙམ་འབྱུང༌། ཞེས་གསུངས་པ་དང་མཐུན་པར་སྔོན་ཕོ་བྲང་ཤོང་ཏོར་སྐུའི་བཀོད་པ་བསྡུས་ཞིང་ཟླ་བའི་དཀྱིལ་འཁོར་གྱི་སྟེང་ནས་འཛམ་གླིང་ལ་གཟིགས་ཏེ། སྐད་ཅིག་གིས་དགའ་ལྡན་དུ་ལྷའི་དྲང་སྲོང་ལེགས་སྐྱེས་སུ་གྱུར་པ་ལ། བཅོམ་ལྡན་འདས་བྱམས་པས་ཁྱོད་འཛམ་བུའི་གླིང་དུ་སྐྱོ་བར་མ་བྱེད་པར། ད་དུང་སེམས་ཅན་གྱི་འདྲེན་པ་ལ་སོང་ཞིག ཅེས་ལུང་བསྟན་པ་དང་དེ་མ་ཐག་ཏུ་འཛམ་བུའི་གླིང་དུ་སེམས་ཅན་གྱི་དོན་བྱ་དགོས་པར་འདུག་སྙམ་པའི་འདུན་པ་བྱུང་བའི་དུས་སུ། བཅོམ་ལྡན་བྱམས་པ་རིན་པོ་ཆེ་སྣ་ཚོགས་ཀྱི་ཁྲི་ལ་བཞུགས་པའི་དྲུང་དུ། དཔལ་རྟ་མགྲིན་ལ་སོགས་དཔའ་བོ་དང༌། མཁའ་འགྲོའི་ཚོགས་དུ་མས་དགྱེས་པའི་རྣམ་འགྱུར་དཔག་ཏུ་མེད་པ་མཛད་ཅིང༌། སེམས་ཅན་གྱི་དོན་ལྷུན་གྲུབ་ཏུ་བྱུང་བར་གྱུར་ཅིག །ཅེས་གསུངས་ནས་བདུད་རྩི་དྲངས་ཤིང་རབ་གནས་འཐོར་བའི་སྣང་བ་བྱུང་བ་དང༌། ཤེལ་གྱི་ཁང་པ་ཐེམ་སྐས་དང་བཅས་པ་ཡོད་པ་ལ་འཇའ་ཚོན་སྣ་ཚོགས་འཕྲོ་བ། ལོགས་གསེར་གྱི་ས་གཞི་ལྟ་བུ་ཡོད་པའི་ནང་དུ་གཤེགས་པའི་སྣང་བ་བསྟན་པ་དང༌། བདེ་བ་ཅན་ལ་སོགས་པ་སངས་རྒྱས་ཀྱི་ཞིང་མཐའ་དག་ནས་ཀྱང་ཞིང་འདིར་གཤེགས་པའི་ཆོ་འཕྲུལ་གྱིས་ཡུམ་གྱི་ལྷུམས་སྦྱངས་ཏེ། སུམ་པའི་ཡུལ་ལྷོ་ལུང་ཆེན་བཅོ་བརྒྱད་དང་མི་རིང་བ་རྔོད་ཨ་ལ་རོང་དུ། ཨ་ལ་སྤང་དཀར་ཞེས་བྱ་བ་རུས་ཆེན་སྡོང༌། བྱེ་བྲག་ཀུ་ཅོར་གྱི་རིགས་ལས། ཡབ་ལྷ་སྡོང་བསོད་ནམས་དོན་འགྲུབ་དང༌། ཡུམ་མཛའ་ཟ་བརྩོན་འགྲུས་རྒྱན་ཞེས་བྱ་བ་གཞན་སྣང་དུ་སྐྱེ་བོ་ཕལ་པ་དམན་པའི་ཚུལ་བཟུང་བ་ལ།

ལྕགས་ཕོ་འབྲུག་གི་ལོ་ཟླ་བ་གསུམ་པའི་ཚེས་བརྒྱད་ཀྱི་ཉི་ཤར་ལ་སྐུ་བལྟམས་ཏེ། དེ་མ་ཐག་ཙོག་པུར་བཞུགས་ཏེ་མ་ཎི་དང་དབྱངས་གསལ་གསུངས་བ་ན། ཡབ་ཐེ་ཚོམ་དུ་གྱུར་ཚེ་ཡུམ་གྱིས་ང་ལ་ཉི་ཟླ་ཁོང་དུ་ཆུད་པ་དང༌། ཕྲག་གོང་ན་ཉི་ཟླས་བརྒྱན་པ་དང༌། ཆུ་ཆེན་ལ་ཟམ་པ་བཙུགས་པ་སོགས་རྨི་ལམ་དང༌། སྐབས་འགར་ལུས་རང་དབང་མེད་པར་དཀྲུགས་ཤིང་འཕར་བ་སོགས་དངོས་ཀྱི་ངོ་མཚར་མང་བས་ཐེ་ཚོམ་མི་དགོས་སོ་གསུངས། ལྟེ་བ་བཅད་པའི་ཚེ་དྲི་བཟང་པོ་བྱུང་སྟེ་ཡུལ་ཁམས་ཁྱབ། སྔོན་ཆོས་རྗེ་རིན་པོ་ཆེ་འདའ་ཁར། སློབ་དཔོན་གུའི་གུང་པ་ལ་ལུང་བསྟན་པ་བཞིན། དགུང་ལོ་གསུམ་པ་ལ་ཀོང་ལུང་རལ་གསུམ་གྱི་ཡ་གྱལ་ཉང་པོར་ཕེབ་མ་ཐག་ཡུམ་ལ་ང་ཀརྨ་པཀྵི་ཡིན་འཛམ་གླིང་ན་གདུལ་བྱ་མང་དུ་ཡོད་པས་འོང་བ་ཡིན་ལྟོས་ཤིག་འཆི་མེད་འཁྲུལ་འཁོར་བྱའོ་གསུངས་ནས་མཛད། ངས་ཁྱོད་ཀྱི་ཁོང་དུའང་འདི་ལྟར་བྱས་པས་ཁྱོད་འཕར་བ་དང་ཧུབ་ཕོར་བོ་བ་སོགས་བྱུང་བ་ཡིན། ཞོ་ཁ་བྲག་ཕྱི་ནགས་ཕུ་རྣམས་སུ་ཕྱིན་ནས་བལྟ་དགོས། གཤིན་རྗེ་དོང་ཁའི་འོག་ན་དམྱལ་བའི་ཟངས་ཁ་ཡོད་པ་ནས་སེམས་ཅན་དཔག་མེད་འདྲེན་པ་ཡིན། འདི་རྣམས་ད་དུང་ཕ་ལ་ཡང་མ་བཤད་ཅིག་གསུངས། ཁྱེད་ཀརྨ་པཀྵི་ཡིན་ན་རང་བྱུང་རྡོ་རྗེ་མིན་ནམ་ཞེས་ཞུས་པས་དེ་གཉིས་གཅིག །ངའི་ཞལ་མཐོང་བ་ལ་ཡང་ངན་སོང་མེད། ད་དུང་རྒྱལ་པོའི་ཕོ་བྲང་གི་བར་དུ་འགྲོ། གདུལ་བྱ་མཐའ་ཡས་པ་འདུལ་རྒྱུ་ཡོད་གསུང༌། རྔོ་ཀྱོག་ཕུག་ཏུ་ཡུམ་གྱི་མིག་ལ་ལིང་ཐོག་བྱུང་ཞིང་སྨྲེ་ངག་བཏོན་པས་ཁྱོད་སེམས་ཕམ་མི་དགོས་མིག་ཞར་དོགས་མེད། ཁྱོད་ཡེ་ཤེས་མཁའ་འགྲོ་བརྒྱ་རྩ་བརྒྱད་ཀྱི་གཅིག་ཡིན། ཁྱོད་གཟུགས་ངན་ཡང་བཟོད་དེ་ངས་གནས་གཡར་བ་ལ་བཟང་པོ་མ་རྙེད་པ་མིན། སང་ཕོད་ད་ཙམ་ཁྱོད་ལ་ཕྱག་འཚལ་བ་མང་པོ་འོང༌། ཀོང་བུ་ཆུ་གསེར་གྱི་ལྷ་ཁང་གི་རྒྱབ་ཏུ་སྒྲུབ་གནས་སོ་མ་གཅིག་བཏབ་ནས་དེར་འདུག་པ་ཡིན། བྱི་བ་ལོ་ནས་ཁོ་བོ་ལ་གདུལ་བྱ་ཆེན་པོ་ཡོང་བ་ཡིན་ཞེས་གསུངས།

ཡང་དྭགས་ལྷ་སྒམ་པོར་འགྲོ་དགོས། ངའི་གདན་ས་བར་པ་ཡིན། བཀའ་བརྒྱུད་ཀྱི་ཕོ་ཁྲོམ་ཡང་དེར་བཞུགས་གསུངས་ནས་དེར་བྱོན་པའི་ཚེ། མཆོད་ཁང་རྙིང་མར་བཀའ་བརྒྱུད་ཕོ་ཁྲོམ་དང་མཇལ་བའི་དུས་སུ་ཡབ་ལ་གསུངས་པ། ཁྱོད་ཀྱིས་དཔའ་བོ་མཁའ་འགྲོ་འདི་རྣམས་ཀྱི་ཞལ་མཐོང་ངམ་ཞེས་པ་ལ། མ་མཐོང་ཇི་ལྟ་བུ་གདའ་ལགས་ཞུས་པས། བཀའ་བརྒྱུད་ཀྱི་བླ་མ་རྣམས་ལ་དཔའ་བོ་མཁའ་འགྲོ་དཔག་ཏུ་མེད་པས་བསྐོར་ནས་འདུག་པ་མཐོང་ཞེས་གསུངས། དེ་ནས་འབའ་ནང་དུ་བྱོན་དུས་ཡབ་ཀྱི་ཆུ་བྲན་ཞིག་ལ་ཁུར་ནས་འབྱོན་པར། དོ་ནུབ་རང་རེ་དབྱུག་རྡུང་འོང་སར་འགྲོ་བ་ཨེ་ཡིན་གསུངས་པས། ཡབ་ཀྱིས་ཁར་ཐལ་བ་ཐོབ་བྱས་འདུག །དེ་ནུབ་ཞག་ས་དེར་འབྲི་ཁུང་པའི་ནས་འདྲེན་དཔོན་རྐྱ་ཞིག་གི་མགོ་བྱས། མི་སུམ་ཅུ་རྩ་གཅིག་ཡོད་པ་ལ། དྲུང་གིས་དབྱུག་རྡུང་འོང་ཞེས་པ་ལ་བརྟེན་ཏེ། སྔགས་པ་ཞིག་གིས་མོ་བཏབ་པས་དགྲ་མི་འོང་ཟེར། དྲུང་གིས་ཡབ་ལ་བོས་ནས་རང་རེ་སྙོམ་ཆུང་གི་སྡོད་ས་འདི་ཙམ་ཡིན་གསུང་ནས་ལོགས་ཤིག་ཏུ་བྱོན་ནས་བཞུགས་པ་དང༌། ཐོ་རངས་ཁ་ཁོང་རྣམས་ལ་དགྲ་བྱུང་ནས་ཐམས་ཅད་བརྡུང༌། ཁལ་མ་དང་སྤྱད་པ་རྣམས་ཁྱེར་རོ། །ནམ་ལངས་པ་དང་དཔོན་རྐྱ་དེ་ན་རེ། བུ་ཆུང་བདེན་པར་བྱུང་ཟེར་ནས་ཤ་ཞིག་བྱིན་ནོ། །ཕྱིར་ཉིན་ཨ་ཁུས་དགྲ་ཨེ་འོངས་ཞུས་པས་མི་འོངས་གསུངས། ཡང་དགུང་ལོ་ལྔ་བཞེས་པའི་ཚེ་ནགས་ཕུར་བྱོན་པའི་དུས། ཆོས་རྗེ་གོང་མའི་དུས་མཆོད་བྱེད་པ་དང་འཛོམ་སྟེ། དྲུག་གི་ཞལ་ནས་ཁོང་རྣམས་ངའི་མཆོད་པ་བྱེད་ཟེར་ནས་རང་རེ་ལ་ཅི་ཡང་མི་སྟེར་བར་འདུག་གསུངས། གཞན་དག་གིས་ཁྱེད་ཀརྨ་པ་ཡིན་ན་བླ་མ་ཀུན་དགའ་བྱམས་པ་ད་ལྟ་གར་བཞུགས། འདིར་ནམ་འབྱོན་ཞེས་ཟེར་བ་ལ། དྲུག་གི་ཞལ་ནས། ཀུན་དགའ་བྱམས་པ་བྱོན་རྒྱུ་འདུག་པ་མ་མཐོང༌། རུས་ཐུམ་ཞིག་བྱུང་འདུག་ཅེས་གསུངས་པས། མི་གུས་པའི་རྣམ་འགྱུར་མང་དུ་བྱས་ཤིང༌། ཁྱད་པར་དུ་ཁྱོད་རང་བྱུང་རྡོ་རྗེ་ཡིན་ན་འདིས་གནོད་པར་མི་ནུས་ཀྱི་ཟེར་ཞིང་དོམ་གྱི་ཁར་འཕངས་པའི་ཚེ།

དོམ་དེས་ཤིན་ཏུ་དད་པའི་རྣམ་འགྱུར་གྱིས་ཞབས་ལ་ལྕེས་ལྡག་པར་གྱུར་ཏོ། །ཡང་བྲག་གསུམ་མཚོ་རྫོང་འདི་ཨུ་རྒྱན་པདྨ་འབྱུང་གནས་ཀྱི་སྒྲུབ་གནས་ཡིན་ཞིང༌། གུ་རུ་ཉིད་ཀྱིས་བཞེངས་པའི་འབུམ་པ་དང༌། ཞབས་རྗེས་ཀྱང་ཡོད་པས་དེར་འགྲོ་ཞག་གསུམ་སྡོད་པ་ཡིན་གསུངས་ནས་བྱོན་ཏེ། འཁོར་ཐམས་ཅད་ལ་ཞབས་རྗེས་གསལ་བར་བསྟན་ཅིང༌། ངས་ཀྱང་བྱས་ན་འདི་འདྲ་འོང་གསུངས་མཛད་པར་ཞུ་ཞེས་ཞུས་པས། ད་དུང་དུས་ལ་མ་བབ་ཅེས་གསུངས། ཡང་བྲག་གསུམ་མཚོ་ཆུར་བྱོན་དུས་ཙ་དཀར་དར་བ་ཞེས་བྱ་བས། ཁྱོད་གྲུབ་ཐོབ་ཡིན་ན་ངའི་སྒོ་ཤེས་སམ་ཞེས་ཟེར་བ་ལ། ཤེས་གསུངས་ནས་གཞན་གྱིས་མ་བསྟན་པར་དེའི་ཁང་པའི་སྒོ་མཁྱེན་ཏེ། ནང་དུ་བྱོན་པས་ཤིན་ཏུ་དད་ཅིང་བསྙེན་བཀུར་བྱས། རྟ་ཞིག་ཕུལ་ཏེ་བསྙེན་བཀུར་འབུལ་བ་བྱས་པ་ལ་ཁོ་སྔ་བར་འདུག །ཡང་ཡོན་བདག་ཞིག་གིས་ཀྱང༌། ཁྱེད་གྲུབ་ཐོབ་ཡིན་ན་བདག་ གི་སྒོ་ཤེས་སམ་ཞུས་པ་ལ། སྔར་བཞིན་མཁྱེན་ནས་བྱོན་པས་དད་པ་ཐོབ། ཡོན་བདག་བཙུན་པ་བྱ་བ་ཞིག་ན་བ་ལ། སྨན་དཔྱད་རིམ་གྲོ་ཅི་བྱས་ཀྱང་མ་ཕན་ནས། དྲུང་གིས་ བྱིན་རླབས་མཛད་དེ་ཞག་ཉི་ཤུ་རྩ་གཅིག་ན་ཕན་པར་འགྱུར་རོ། །ཞེས་ལུང་བསྟན་པས་དེ་ ཁོ་ན་ལྟར་གྱུར། ཡང་བྲག་གསུམ་རྔོ་ཀྱོག་ཏུ་བཞུགས་པའི་དུས། ཡབ་ཁུ་ཁོང་རང་གི་ཡུལ་ནས་ཟངས་ཆེན་ཞིག་ལེན་དུ་སོང་བ་ཡུན་རིང་པོ་འགོར་ཞིང་འདྲུལ་པ་ལ་དྲིས་པས་ཀྱང་མཐོང་ཚོར་མ་བྱུང་སྟེ། གཞན་གྱིས་བསད་པ་ཡིན་ནམ་ཞེས་ཡུམ་དང་ལྕམ་སྲིང་མོ་གཉིས་ཀྱིས་མྱ་ངན་བྱས་པ་ལ། དྲུང་གི་ཞལ་ནས་མྱ་ངན་མི་དགོས་ཞག་བཞི་ན་སླེབ་པར་ཡོད་ཅེས་གསུངས་པ་ལ་དེ་ཁོ་ན་ལྟར་བྱུང༌། ཡང་ཏྲ་ཏིར་བུད་མེད་ཅིག་ནད་དྲག་པོས་བཏབ་སྟེ། སྨྲེ་སྔགས་ཀྱིས་གསོལ་བ་བཏབ་ཅིང་བྱིན་གྱི་རློབས་ཞུས་པས། ཁྱོད་མི་འཆི་ཞག་བཞི་ན་ཕན་ཅིང་བུ་ཞིག་ཀྱང་སྐྱེ་བར་འགྱུར། ཞེས་གསུངས་པས་དེ་བཞིན་དུ་བྱུང༌། ཡང་སྤང་ཤུག་ཐང་དུ་བྱིས་པ་ཞིག་ནད་ཀྱིས་གཟིར་བ་ལ་བྱིན་རླབས་མཛད་ཙམ་གྱིས་ནད་ལས་གྲོལ་ཏེ་ཐམས་ཅད་ངོ་མཚར་དུ་གྱུར།

དེ་ནས་རྟོགས་ལྡན་ཡེ་རྒྱལ་བ་དཔོན་སློབ་རྣམས་ཀྱིས་མཇལ་ཏེ། ནགས་ཕུར་འབྱོན་པར་ཞུས་པ་ལ་ད་ལན་མི་འགྲོ་ད་བཟོད་ཁྱེད་པས་ཀྱང་རྟ་པ་མང་བ་བྱས་ནས་དར་འཕྱར་དུང་འབུད་ཅིང་ཡོང་བ་ཡིན་ཞེས་གསུངས། ཕྱིས་དེ་ཁོ་ན་ལྟར་གྱུར། དགུང་ལོ་དྲུག་བཞེས་པའི་ཚེ། བྲག་ཕྱི་ལྷ་ཁང་དུ་བྱོན་ཏེ་འགྲོ་མགོན་གཙུག་ལག་ཁང་གི་སྒོ་ཕྱེ་གསུང་ནས་ནང་དུ་བྱོན། ཆོས་རྗེའི་སྐུ་འདྲ་ལ་ཕྱག་རྒྱ་མཛད་དེ་ཕུ་བོ་ཁམས་བཟང་ངམ་གསུངས། གཞན་སྐུ་གཟུགས་རྣམས་ལ་ཕྱག་མཛད་ཅིང་ཕྱག་དང་ཞེ་སའི་མཆོད་པ་འབུལ་གསུངས། འགྲོ་མགོན་ལ་ཁྱོད་ཀྱི་ལག་ན་ངའི་ཞྭ་དང་ཞབས་རྗེས་ཡོད་པ་ཁྱེར་ལ་ཤོག་གསུངས། མེད་ཞུས་ཀྱང་མ་གསན་པར་ཇོ་བོའི་ཞབས་རྗེས་ཡོད་པ་ཕུལ་བས་འདི་མིན་ང་རང་གི་དེ་ཁྱེར་ཤོག་གསུངས། དེའི་ཚེ་ལྷ་ཁང་གི་རྒྱ་མཐོང་ལ་བྱ་རྒྱ་བྲེས་པའི་སྟེང་དུ་བྱོན་ཏེ་ངོ་མཚར་བའི་རྫུ་འཕྲུལ་བསྟན་ཏོ། །དེར་དབུ་ཞྭ་དང་ཞབས་རྗེས་ཀྱང་ཕུལ་ཞིང་ཞབས་ཏོག་གིས་མཉེས་པར་བྱས། དེའི་སང་འགྲོ་མགོན་ལ་ཁྱོད་ཀྱིས་ང་ཤེས་སམ་གསུངས་མི་ཤེས་ལགས་ཞུས་པས། དུས་གསུམ་མཁྱེན་པ་ཡང་ང་ཡིན། ཀརྨ་པཀྵི་ཡང་ཡིན། རྒྱ་ཡུལ་དུ་ཕྱིན་ནས་ཧོར་དམག་བཏུལ་བ་ཡང་ང་ཡིན། ད་རུང་འདུལ་འཕྲོ་ཡོད། སྤྲིན་གྱི་མཐོང་ནས་བསྟན་པ་ཡང་ང་ཡིན། ངའི་བླ་མ་སྟོང་པ་ཉིད་ཡིན་ཁྱེད་རྣམས་ཀྱི་བླ་མ་ང་ཡིན་ང་ལ་སྤྲུལ་པ་གསུམ་ཡོད་པ་ལ། གཅིག་བྱང་ཆུབ་སེམས་དཔའ་བློ་གྲོས་རིན་ཆེན་གྱི་དྲུང་ན་ཡོད། གཅིག་ཤར་ཕྱོགས་མངོན་པར་དགའ་བ་ན་ཡོད། ཛམ་བུའི་གླིང་འདིར་ང་རང་འོངས་པ་ཡིན། མི་རྣམས་ད་ལྟ་ང་ལ་ཐེ་ཚོམ་བྱེད་དེ་མྱུར་དུ་སོལ་འགྲོ་བ་ཡིན། ཁྱེད་རྣམས་ངའི་འཁོར་ཡིན། ཁྱོད་དགེ་བཤེས་རྣམས་ཀྱང་ཟ་འདོད་ཀྱི་ཆེ་རྩོད་མ་བྱེད་པར་སྒྲུབ་པ་ལ་བརྩོན་པར་གྱིས་ཤིག་གསུངས། དྲུང་ནས་དེ་ལྟར་ལགས་ན། རྣམ་ཐར་ཞིག་གསུང་བ་ཞུ་ཞུས་པས། བར་དོའི་རྣམ་ཐར་གོང་དུ་སྨོས་པ་དེ་རྣམས་ཉུང་ཤས་ཤིག་གསུངས།

ཡང་ཚོགས་གྲལ་ཞིག་ཏུ། ང་ལོ་བཞི་ལོན་ནས་པདྨ་དཀར་པོ་ས་ཁར་སྐྱེས།། ལོ་ལྔ་ལོན་ནས་འགྲོ་ལ་ཆོས་བཤད་བྱས།། ལོ་དྲུག་ལོན་ནས་སེམས་ཅན་ལམ་སྣ་དྲངས།། ལོ་བདུན་ལོན་ནས་འགྲོ་བའི་གདུལ་བྱ་བསྐྱངས།། རིན་ཆེན་ང་ཡི་བཤད་པ་ཡིན།། དེ་དང་མཇལ་ན་ངན་སོང་མེད།། ཅེས་གསུངས། ཡང་གཞན་ཞིག་གིས། དྲུང་ཡང་ཡང་མཐོང་བར་དཀའ་ཞེས་བསྐྱར་ཞིང་ལེགས་པར་བལྟས་པས། ལྟོས་ཤིག་ལྟོས་ཤིག་ང་ལ་ལྟོས།། ད་རེས་མཐོང་བ་དོན་ལྡན་ཡིན།། དམུས་ལོང་རྣམས་ཀྱི་དཔལ་དུ་ཤར།། སངས་རྒྱས་བསྟན་པ་ནུབ་ནས་ཤར།། གསུང་ཡི་གེ་དྲུག་མའི་ཉི་མ་ཤར།། ཞེས་གསུངས། ཡང་ལོང་པོ་མྱོས་ཀྱི་དོགས་རུར་བྱོན་པའི་དུས་སུ་ཚོགས་པ་མང་པོ་ལ་ཆོས་གསུངས་ཏེ། དེའི་ནང་ནས་སྔགས་པ་དཀོན་མཆོག་སྐྱབས་ཟེར་བ་ཞིག་ལ་གསུངས་པ་ཁྱོད་ཀྱིས་ལུང་པ་འདིའི་མདར་ཟངས་ཞིག་གི་ནང་དུ་མར་བཅུག་སྟེ་ང་ལ་ཕུལ་བ་དྲན་ནམ་ཞེས་པ་ལ། དེས་ཅུང་ཟད་བསམས་ཏེ་ཞུས་པས་ཁྱེད་ལ་ཕུལ་བ་མ་དྲན། ཆོས་རྗེ་རིན་པོ་ཆེ་རང་བྱུང་རྡོ་རྗེ་ལ་ལུང་པ་འདིའི་མདའ་ཉི་ཟླ་ཐང་དུ་འབུལ་བ་དེ་ལྟ་བུ་ཞིག་བྱས་ཏེ་དེ་ལགས་སམ་ཞུས་པས། དེ་ཀ་ཡིན་མོད་ཅེས་གསུངས་པས་དད་དེ་ཞབས་ཏོག་ཕུན་སུམ་ཚོགས་པར་བྱས། དེ་ནས་ལོང་པོ་བཅས་སྡེ་རུ་བྱོན་པའི་ཚེ་ཡོན་བདག་མགོན་པོ་མཁར་གྱི་བུུ་གས་ར་ལ་ཁྱོད་ཀྱི་ཁྱིམ་དུ་འགྲོ་གསུངས་ནས་བྱོན་ཏེ། ཁྱོད་ཀྱི་སྒོ་འདི་སྔར་འདི་ཕྱོགས་སུ་ཡོད་པ་ལ་ད་འདིར་བསྒྱུར་འདུག་ཅེས་རྒྱུ་མཚན་དང་བཅས་ཏེ་གསུངས་པས་རབ་ཏུ་དད་པར་གྱུར་ཞིང༌། ངའི་ཕ་དོ་ནུབ་འདིར་ཕྱིན་ནམ་ཞུས་པས་དོ་ནུབ་མི་ཕྱིན་འཁྱགས་སྟེང་ན་ཡོད། སང་ནུབ་སླེབ་འོང་གསུང་བས་དེ་ཁོ་ན་ལྟར་གྱུར། ཡང་ཁྱོད་ཀྱི་སང་ལ་གོས་ཞིག་ཕུལ་གསུངས་པ་ལ། སང་ཕོད་འབུལ་བ་ལགས་ཞུས་པས་སང་ཕོད་ང་ལ་འབུལ་མི་གཞན་མང་པོ་ཡོང་གསུངས་པས་འཕྲུག་ཕྱམ་བཟང་པོ་ཞིག་ཕུལ། དེ་ནས་དགུང་ལོ་བདུན་བཞེས་པའི་ཚེ་ལྐོག་འཕྲེང་བ་རྣམས་ཀྱིས་མཇལ་དུ་འོངས་ནས་ལྐོག་འཕྲེང་དུ་འབྱོན་པར་ཞུས་པའི་ཚེ།

ཡབ་ཁུ་གཉིས་ཀྱིས་ལྐོག་འཕྲེང་དུ་མི་འགྲོ་ཟེར་བ་ལ། དྲུང་གི་ཞལ་ནས། འགྲོ་བས་ཆོག་རྟ་མང་པོ་འབུལ་མི་འོང་བར་ཡོད་གསུངས་པས་དེ་བཞིན་དུ་བྱུང༌། དེ་ནས་སེ་མོ་གཉན་འཁྲིས་སུ་སྲས་པོ་ལྷུན་གྲུབ་ཀྱི་ཁང་པར་གདན་དྲངས་ནས་བཞུགས་པ་ལ་ས་སྲོས་པ་ན། དྲུང་གི་ཞལ་ནས། ཐོག་ཁར་འདོང་དང་ཕྱི་རོལ་དུ་བར་ཆད་ཀྱི་ལྟས་མང་པོ་བཟློག་ཏུ་ཡོད་གསུངས་ནས་ཁང་པའི་སྟེང་དུ་བྱོན་པ་ན། ཕྱི་རོལ་གྱིས་ཕྱོགས་རྣམས་འདྲེ་མེ་ཀེམ་ཀེམ་ཀྱིས་གང་འདུག་པ་ལ། དྲག་སྔགས་གསུང་ཞིང་སེ་གོལ་མཛད་པས་མོད་ལ་མེད་པར་གྱུར། འདིའི་རྒྱུ་མཚན་ཅི་ལགས་ཞུས་པས། སྔར་ལོ་དུ་མའི་གོང་དུ་ལུང་པ་འདིའི་ཕུ་བྲག་ཅིག་ཏུ། ང་སྒྲུབ་པ་བྱེད་ཅིང་བསྡད་པའི་ཚེ། མི་མ་ཡིན་འདུལ་འཕྲོ་ཡོད་པས། ད་རེས་འདིར་ཡང་གླགས་ལྟ་བ་ཡིན་འདུག་གསུངས། ཡང་བྱམས་པ་བསམ་འགྲུབ་ཀྱིས་མེ་ཏོག་གངས་ལ་ནགས་ལ་མང་པོ་ཕུལ་བས་མེ་ཏོག་གི་འདབ་མཚོ་ཞལ་ལ་བགླན་ཏེ་ཞལ་ཚོམ་གྱི་རྣམ་པ་ལྟར་མཛད་ནས། ཀརྨ་པཀྵི་ལ་འདི་འདྲ་བ་ཡོད་པ་ཡིན་གསུངས། ཡང་ཤཱཀྱ་བསམ་འགྲུབ་ལ་མེ་ཏོག་འབའ་ཞིག་གནང་ནས་འདི་ལ་ཉི་ཟླའི་གཟུགས་གྱིས་ཞིག་གསུངས། དེ་ལྟར་བྱས་ཏེ་ཕུལ་བས། ཞྭ་ནག་པོའི་མདངས་འདྲའམ་གསུངས། འདྲ་བར་གདའ་ཞུས་པས། སྲས་པོ་ལྷུན་གྲུབ་ལ། ངའི་སྔར་གྱི་ཞྭ་དེ་ཉི་ཟླའི་མདངས་ཡོད་པ་ཞིག་ཡིན་པ་ལ། ཁྱོད་ལ་ཡང་ངའི་ཞྭ་དེ་འདྲ་བ་ཞིག་ཡོད་པ་ཁྱེར་ལ་ཤོག་གསུངས། ཞྭ་དེ་འདྲ་ང་ལ་མེད་ལགས་ཞུས་པས། ཡོད་ཁྱེར་ཤོག་གསུངས་ནས་སྔར་རང་བྱུང་ཞབས་ལ་སྲས་པོའི་ཡབ་ཀྱིས་རྟ་བརྒྱ་སོགས་འབུལ་ཆེན་བྱས་པའི་ཚེ། དད་རྟེན་དུ་གནང་བའི་དབུ་ཞྭ་དེ་ཕྱག་ཏུ་ཕུལ་བའི་ཚེ། དྲུང་གི་ཞལ་ནས་དཔལ་ས་ར་ཧའི་དབང་ཞུ་ཡིན་པས། ཐམས་ཅད་ཀྱིས་ལྡང་བ་གྱིས་ཕྱག་འཚོལ་གསུངས། ནངས་པར་ནས་དབུ་ལ་བསྣམས་ཏེ། ཆོས་རྗེ་གོང་མའི་ཆོས་ཁྲིའི་སྟེང་དུ་བྱོན་ཏེ། ལས་རྒྱུ་འབྲས་ཀྱི་ཆོས་མང་པོ་གསུངས་ཤིང་ཐམས་ཅད་དད་པ་ལ་བཀོད་འབུལ་བ་མང་པོ་བྱུང༌།

དེ་ནས་སྙན་པའི་བ་དན་གྱིས་ཕྱོགས་ཀུན་ཏུ་ཁྱབ་སྟེ་རྟ་བར་རྒྱལ་འཛིན་གྱི་ས་ཆར་ཉམས་དང་རྟོགས་པའི་ཡོན་ཏན་དུ་མ་དང་ལྡན་པ་བླ་མ་ལ་སྟོད་པ་རྟོགས་ལྡན་མགོན་པོ་རྒྱལ་མཚན་དང་མཇལ་བ་སོགས་འཁོར་གྱི་ཐོག་མ་རྣམས་ཀྱང་འདུས། དགུང་ལོ་དགུ་བཞེས་པའི་ས་བྱི་ལོ་འདིར་ཚལ་པས་ཇ་འདྲེན་ཕུལ་བ་སོགས་མདོ་དབུས་ཀྱི་མི་ཆེན་ཀུན་གྱི་ཇ་ཞུས་དང་འབུལ་ནོད་འབྱོར། མཚུར་ཕུ། ཀརྨ། ནགས་ཕུ། བ་ཡོ་ལྐོག་འཕྲེང་བ་སོགས་གདན་འདྲེན་པ་མང་པོ་ཁ་མ་འཆམས་པས། ཆོས་རྗེའི་ཞལ་ནས་ད་རེས་ལྐོག་འཕྲེང་དུ་འགྲོ་གསུངས་ནས་ལྐོག་འཕྲེང་དུ་ཕེབ་འབུལ་ནོད་བསྙེན་བཀུར་དཔག་མེད་བྱས། ཆོས་དུང་ཕྱག་དཔེ་ལྷ་རྟེན་སོགས་གོང་མའི་དུས་ཀྱི་རྣམས་ངོས་འཛིན་མཛད་པས་ཐམས་ཅད་ཕྱག་ཏུ་ཕུལ། ལྐོག་འཕྲེང་གི་རི་ཁྲོད་སྟག་ཁྲོམ་དུ་བཞུགས་པའི་དུས་སུ། ནུབ་ཅིག་ཚོགས་མཆོད་ཀྱི་གྲལ་དུ་མེ་ཆེན་པོ་བུས་གསུངས་ནས་བུས་པ་ལ། ཚད་པ་ཚ་བསིལ་ཡབ་དེ་ཁྱེར་ལ་ཤོག་གསུངས་ནས། བསིལ་ཡབ་ཕུལ་བས་གཡབ་པར་མཛད་ཅིང༌། རྒྱ་ཡུལ་དབྱར་སོས་ཀྱི་ཚད་པ་དང་འདྲ་བར་འདུག་གསུང་བ་ལ། རྟོགས་ལྡན་མགོན་རྒྱལ་བས་དེ་ཇི་ལྟར་ལགས་ཞུས་པས། རྒྱ་ཡུལ་གྱི་ཚད་པ་ཚ་དུས་བསིལ་ཡབ་ཀྱིས་གཡབ་ཀྱང་ཚ་འུབ་འུབ་བྱེད་པ་ལས་བསིལ་བའི་སྣང་བ་ཡེ་མེད། དེ་བཞིན་དུ་འདིར་ཡང་ཚ་འུབ་འུབ་བྱེད་གསུངས། ཡང་རྟོགས་ལྡན་མགོན་རྒྱལ་བས། དྲུང་ནས་དགུང་ལོ་བརྒྱད་ཅུ་རྩ་བཞི་བཞུགས་པའི་ལུང་བསྟན་ཡོད་པ་ལ་ལྔ་བཅུ་རྩ་དྲུག་ལས་མི་བཞུགས་པ་ཅི་ལགས་ཞུས་པས། བླ་མ་པ། དགེ་བ་སྤྱོད་པ་ཉུང་ཞིང་སྡིག་པ་སྤྱོད་པ་མང་བས་སྐྱོ་བ་སྐྱེས་པ་ཡིན་མོད་གསུངས། ཡང་དྲུང་ནས་བདེ་བར་གཤེགས་པའི་དུས་སུ་ཟླ་བའི་སྟེང་ནས་ཞལ་མཐོང་བ་མང་པོ་བྱུང་འདུག་པ་དྲུང་ནས་ཞལ་བསྟན་པ་ལགས་སམ་ཞུས་པས། ངེད་ཀྱི་ཚད་མེད་པའི་སྙིང་རྗེ་དང་ཁོང་རང་རྣམས་ཀྱི་དད་པ་ལ་བརྟེན་ནས་མཐོང་བ་མང་པོ་བྱུང་འདུག །དེའི་ཚེ་ཧོར་སོག་རྣམས་འདི་བཞིན་བྱེད་ཀྱིན་གདའ་གསུངས་ནས།

དབུ་ཞྭ་ཕྱག་གཡོན་དུ་བཟུང༌། པུས་མོ་བཙུགས། གཡས་པའི་མཛུབ་མོས་ཟླ་བ་སྟོན་ཅིང་སྐུ་ལུས་ཀྱི་རྣམ་འགྱུར་ཡང་མཛད་དོ།།

དེ་ནས་བཞུགས་གདན་ལ་བཞུགས་ཏེ། ཟླ་བའི་སྟེང་ན་འདུག་པ་ཡང་ང་ཡིན། སེང་གེའི་སྟེང་ན་འདུག་པ་ཡང་ང་ཡིན། གླང་པོ་ཆེའི་སྟེང་ན་འདུག་པ་ཡང་ང་ཡིན་གསུངས། ཡང་དྲུང་ནས་བདེ་བར་གཤེགས་པའི་བཅུ་བཞིའི་ཐོ་རངས་ཁ། རྟོགས་ལྡན་གྲགས་སེང་པའི་གཟིགས་སྣང་ལ། དྲུང་ཉིད་རས་དཀར་པོའི་ཨ་ག་ར་ཞིག་བསྣམས་ནས་འཇའ་འོད་ཀྱི་ནང་ན་ནམ་མཁའ་ལ་བཞུགས་པར་མཐོང་བ་ལ་ཁོང་གིས་ཞུས་ཏེ། དྲུང་ནས་ངེད་བུ་སློབ་རྣམས་ལ་ཐུགས་རྗེས་གཟིགས་ནས་མི་བཞུགས་པར། བདེ་བར་གཤེགས་པ་ཇི་ལྟར་ལགས་ཞུས་པས། དྲུང་གི་ཞལ་ནས། ང་ལ་བསམ་པ་བཟང་པོ་ཡོད་ཀྱང༌། སྙིགས་དུས་སེམས་ཅན་གྱི་བསོད་ནམས་ལ་མི་འགྲུབ་པར་འདུག །སྡིག་སྤྱོད་གྲངས་མང་བས་སྐྱོ་བ་སྐྱེས་པ་ཡིན། ད་དགའ་ལྡན་དུ་འགྲོ་གསུངས་པ་ཞིག་ཁོང་གི་དག་སྣང་ལ་བྱུང་འདུག་པ། དྲུང་ནས་དེ་སྐད་གསུངས་པ་ལགས་སམ་ཞུས་པས། དེ་ལྟར་ཡིན་མོད། ངེད་སྐྱོ་བ་སྐྱེས་ནས་སོང་བ་ཡིན། གཞན་ཡང་ཅང་ཤེས་ཀྱི་རྟ་དང༌། བྱ་རྒྱལ་རྒོད་པོ་ལ་སོགས་སྒྱུ་མའི་སྤྲུལ་བསྒྱུར་དང༌། དག་པ་ལྷ་སྐུའི་སྤྲུལ་བསྒྱུར་ལ་སོགས་པས། དགའ་ལྡན་དུ་ཕྱིན་པའི་ཚུལ་ཡང་བྱས། ལར་དགའ་ལྡན་དེ་ཐག་རིང་པོ་ཞིག་ན་ཡོད་པ་མ་ཡིན་གསུངས། དེར་ཕུད་ཅིག་དྲང་སྟེ། མཆོད་པར་ཞུ་དགའ་ལྡན་ན་ཕུད་ཡོད་ལགས་སམ་ཞུས་པས་མྱོས་བྱེད་ཀྱི་ཆང་འདི་མེད། ལྷའི་བདུད་རྩི་བྱ་བ་ཡོད་གསུངས། དེ་ནས་གཞན་དག་ཐེ་ཚོམ་བསལ་བའི་ཕྱིར། ཅོ་འདྲིའི་ཞུ་ཕོད་ཅུང་ཞིག་ཞུས་ཏེ། ལྷའི་བདུད་རྩི་ཁ་དོག་ནག་པོ་དེ་བཟང་ཟེར་བར་འདུག་པ་དེ་ལྟར་ལགས་སམ་ཞུས་པས། བདུད་རྩི་ནག་པོའམ་དེ་ངས་མ་མཐོང༌། ཁ་དོག་དཀར་པོ་འོ་མ་ལྟ་བུ་ལ་རོ་མཆོག་སྣ་ཚོགས་བྲོ་བ་ཡིན་གསུངས། ཡང་དགའ་ལྡན་ན་རང་རེ་མི་ཡུལ་གྱི་མཆོད་པའི་ཡོ་བྱད་མཚལ་གུང་ཐང་གི་མཆོད་པའི་དར་གདུགས་ལ་སོགས་པ་དེ་ལྟ་བུ་མེད་མཆི་ཞེས་ཞུས་པས། བླ་མ་པ་མི་ཡུལ་གྱི་འདོད་ཡོན་ཀུན་གཡས་ཆུང༌། དགའ་ལྡན་གྱི་མེ་ཏོག་རེ་རེ་ལ་ཡང་ལྐོག་འཕྲེང་ཙམ་ཡོད་ཅིང༌།

དེ་ལ་སོགས་པའི་འདོད་ཡོན་བསམ་གྱིས་མི་ཁྱབ་པ་ཡོད་པ་ཡིན་གསུངས། ཡང་རང་རེ་མི་ཡུལ་གྱི་ཡར་ཆབ་གཙང་པོ་ཙམ་གྱི་ཆུ་ཡང་མེད། ཀོང་པོ་གསང་དང་རྟ་མཆོག་གི་མཁར་ཁང་འདྲ་བ་ཡང་མེད་ཟེར། དེའི་རྒྱུ་མཚན་རང་རེ་མི་ཡུལ་གྱི་སྒྱེད་རྡོ་རིང་མོ་ཅན་འདི་འདྲ་བའི་རྡོ་ལེགས་པོ་ཡང་མེད་པ་འདྲ་ཞུས་པས། བླ་མ་པ། དགའ་ལྡན་གྱི་ཆུ་ཐམས་ཅད་བདུད་རྩི་ཡིན། མི་ཡུལ་གྱི་ཡར་ཆབ་གཙང་པོ་འདྲ་བ་མ་ཡིན། དགའ་ལྡན་ན་ས་རྡོ་འདི་འདྲ་བ་མེད། ས་རྡོ་ཐམས་ཅད་རིན་པོ་ཆེ་སྣ་ཚོགས་ལས་གྲུབ་པ་ཡིན། བཅོམ་ལྡན་འདས་བྱམས་པ་མགོན་པོའི་གཞལ་ཡས་ཁང་ངམ། བྱང་ཆུབ་སེམས་དཔའ་བློ་གྲོས་རིན་ཆེན་གྱི་ཕོ་བྲང་ངམ། སུམ་ཅུ་རྩ་གསུམ་ན་རྣམ་པར་རྒྱལ་བའི་ཁང་བཟང་ལ་སོགས་པ་ལྷའི་ཡུལ་གྱི་གཞལ་མེད་ཁང་རྣམས་རིན་པོ་ཆེ་སྣ་ཚོགས་ལས་གྲུབ་པ་ཡིན། མི་ཡུལ་གྱི་མཁར་ཁང་འདྲ་བ་གཡས་ཆུང་གསུངས། ཡང་དགའ་ལྡན་ན་རྟ་མཆོག་གི་རྟ་རག་པ་འདྲ་བའི་རྟ་བཟང་པོ་ཡོད་དམ་ཞུས་པས། ཆོས་ལ་དུས་ཚོད་མེད་ན་བན་རྒན་འཆལ་པ་ཡིན། དེ་ལ་མཛོད་གསུངས། ཐོག་མ་མེད་པས་ཆོས་ཐམས་ཅད་ལ་དབང་འབྱོར་པའི་ཡེ་ཤེས། ཇི་ལྟ་བ་དང་ཇི་སྙེད་པའི་གཟིགས་པ་རྣམ་པར་དག་པ་བརྙེས་ཀྱང༌། སྐྱེས་པའི་རབས་རྒྱ་མཚོའི་ཕྲེང་བ་བསམ་གྱིས་མི་ཁྱབ་པ་རྣམས་སུ། ཤེས་བྱ་རིག་པའི་གནས་དུ་མ་ལ་རབ་ཏུ་བྱང་པར་སློབ་ཚུལ་སྟོན་ཅིང༌། སློབ་དཔོན་དང་སློབ་མའི་འབྲེལ་པ་མཐའ་ཡས་པ་སྒྲུབ་པར་མཛད་པ་ལས། འདིར་ཡང་ཐོག་མ་ཁོ་ནར་རྟོགས་ལྡན་མགོན་རྒྱལ་བ་ལ་སྨིན་བྱེད་སོགས་སུ་འགྲོ་བའི་བཀའ་བརྒྱུད་རིན་པོ་ཆེའི་མན་ངག་སྙིང་པོ་བླ་ན་མེད་པ་ཟབ་ལམ་དཔལ་ལྡན་ནཱ་རོ་ཆེན་པོའི་ཆོས་དྲུག་གི་སྐོར་ཇི་སྙེད་པ། དེ་བཞིན་དུ་སྦྱོར་བ་ཡན་ལག་དྲུག་པ་ལ་སོགས་རྫོགས་རིམ་གྱི་མན་ངག་མང་པོ་དང༌། བཅོམ་ལྡན་འདས་མ་ལྷན་ཅིག་སྐྱེས་མ། བདེ་དགྱེས་རྒྱལ་བ་རྒྱ་མཚོ་ལ་སོགས་པ་བྱིན་རླབས་རྨད་དུ་བྱུང་བ་དང་ལྡན་པའི་བཀའ་བརྒྱུད་ཀྱི་ཐུགས་དམ་བསྐྱེད་པའི་རིམ་པ་མང་པོ་དང༌།

གཞན་ཡང་ཆོས་ཆེ་ཕྲ་དུ་མ་གསན་པར་མཛད་དོ།། སྐབས་འདི་ཙམ་ན་སྔོན་གྱི་གསོལ་ཇ་བཤཱཀ་སེང་གིས་ཉེ་གནས་བྱས། ཡང་རི་ཁྲོད་དེ་ཉིད་དུ། དགེ་བཤེས་ཡོན་ཏན་རིན་ཆེན་གྱིས་ཞིབ་དང་ཆང་ཕུལ་བའི་དུས་སུ། ཁྱེད་རྣམས་ཉོན། ངའི་ཕ་བྱམས་པ་མགོན་པོ་ཡིན། སེམས་ཅན་རྣམས་ལ་ཕན་པར་བྱ་བའི་དོན་དུ་འོངས་པ་ཡིན། ཞི་བ་བྱས་ན་དུས་གསུམ་མཁྱེན་པ་ཡིན། དྲག་པོ་བྱས་ན་ཀརྨ་པཀྵི་ཡིན་གསུངས། རས་པ་སོ་དཀར་གྱིས་ཞྭ་ནག་ཅན་དུ་ཙམ་འོང་བ་ལགས་ཞུས་པས། གང་བྱས་ཀྱང་ཉན་གསུངས། ཡང་དྲུང་གི་སྐུའི་རིམ་གྲོ་ལ་ཅི་འདྲ་བྱས་ན་འཐད་ཞུས་པས། ངའི་རིམ་གྲོ་བཅོམ་ལྡན་འདས་བྱམས་པ་མགོན་པོ་དང༌། སྤྱན་རས་གཟིགས་དབང་ཕྱུག་དང༌། འོད་དཔག་མེད་དང༌། གུ་རུ་པདྨ་འབྱུང་གནས་རྣམས་ཀྱིས་བྱེད་ཀྱིན་ཡོད། ཁྱེད་གདུལ་བྱ་རྣམས་ཀྱིས་ཀྱང་གསོལ་བ་འདེབས་པ་ལ་སོགས་པའི་རིམ་གྲོ་བྱས་ལ་འགལ་བ་མེད། དེ་ནས་སྤྱན་སྔར་ཡོད་པ་རྣམས་ལ་དབུ་ཞྭའི་བསྟོད་པ་གྱིས་གསོལ་བ་ཐོབ། ཡན་ལག་བདུན་པ་ཕུལ་གསུངས། དེ་ལྟར་བྱས་པས། དྲུང་ཉིད་ཀྱང་ཕྱག་དང་ཕྱག་རྒྱ་མཛད་ཅིང་འདུག་པ་ལ། རྗེས་སུ་དྲུང་གི་ཞལ་ནས། ཁྱེད་རྣམས་ཕྱག་འཚལ་བ་དང་གསོལ་བ་འདེབས་པའི་དུས་སུ་ངའི་སྣང་བ་ལ་བཅོམ་ལྡན་འདས་མགོན་པོ་འཇམ་པའི་དབྱངས། འཕགས་པ་སྤྱན་རས་གཟིགས་དབང་ཕྱུག །གསང་བའི་བདག་པོ་ཕྱག་ན་རྡོ་རྗེ། དཔལ་རྟ་མགྲིན། ཨུ་རྒྱན་གུ་རུ་པདྨ་འབྱུང་གནས་ལ་སོགས་དཔའ་བོ་མཁའ་འགྲོ་ཆོས་སྐྱོང་ཐམས་ཅད་ཡིད་ལ་ཝལ་གྱིས་བྱུང་ནས་ཕྱག་བྱས་པ་ཡིན། ང་ཀརྨ་པཀྵིས་ལུང་བསྟན་པ་ཡིན། ཁྱེད་རང་རྣམས་སྒྲུབ་པ་གྱིས། ཞྭ་ནག་པོ་ཅན་ལ་མོས་གུས་གྱིས་གསུངས། ཡང་དབུ་ལ་ཕྱག་མཛུབ་གཏད་དེ། ང་མ་བརྗེད་པར་གྱིས་གསུངས། ཡང་ཕྱག་མཛུབ་སྤྱན་གཡས་པ་ལ་གཏད་ནས། ཅིས་ཀྱང་མ་བརྗེད་པར་གྱིས་ལ་དད་པ་དང་མོས་གུས་གྱིས་ཤིག་གསུངས། ཡང་དབྱར་གྱི་དུས་གཅིག་ཐན་པ་ཆེན་པོ་བྱུང་བ་ལ། ཆར་འབོད་པ་མང་པོས་ཆར་མ་ཕེབས་ཏེ། སློབ་དཔོན་སྒོམ་རིན།

པག་ཤི་ཀུན་དགའ། སངས་རྒྱས་དཔལ་རྣམས་ཀྱིས་ཡུལ་མིའི་ཞུ་སྣ་བྱས་ཏེ་ཆར་འབེབས་པའི་ཞུ་བ་བྱས་པ་ལ། ཁྱེད་རང་རྣམས་ཡན་ལག་བདུན་པ་གྱིས་ཤིག་གསུངས་ནས། དེ་ཚར་བ་དང༌། ང་ཀརྨ་པཀྵིའི་སྐྱེ་བ་ཡིན་ན་ཞག་གསུམ་གྱི་ནང་ན་ཆར་ཆེན་པོ་འབབ་པར་གྱུར་ཅིག །དེ་ལྟ་མ་ཡིན་ན་ཆར་འབྲུ་གཅིག་ཀྱང་འབབ་པར་མ་གྱུར་ཅིག །ཅེས་བདེན་པ་བསྐུལ་བ་ལས་ཞག་གཉིས་ན་ཆར་ཆེན་པོ་བབ་བོ།། ཡང་ཟླ་བ་དེའི་ཕྱི་མ་ལ། ཆར་གྱིས་ཕོངས་པའི་སྐྱེ་བོ་རྣམས་ལ་ཕན་པར་དགོངས་ནས། གཟིམ་ཁང་གི་སྟེང་དུ་བྱོན་ཞིང་ལྷོའི་ཕྱོགས་ལ་གཟིགས་ཏེ་འདི་ལྟར་བཅོམ་ལྡན་འདས་བྱམས་པ། ཡི་དམ་རྒྱལ་བའི་དཀྱིལ་འཁོར། དཔའ་བོ་མཁའ་འགྲོ །ཆོས་སྐྱོང་མ་མགོན་ ལ་སོགས་པ་རྣམས་ཀྱིས་ཆར་ཆེན་པོ་དབབ་ཏུ་གསོལ། ཞེས་གསུངས་པས་དེ་ཕྱིན་ཆད་རང་རང་གི་འདོད་པ་བཞིན་ཆར་ཆེན་པོ་བབ། ཡང་གནས་དེ་ཉིད་དུ་དབེན་པ་མཛད་པའི་སྐབས་ཤིག །ཅུང་ཟད་མནལ་བ་སད་པ་དང་ཐང་ཤིང་ཆེན་པོ་རྣམས་ལ་མ་མགོན་དང༌། ཐར་ཕྲན་རྣམས་དམ་ཅན་སོགས་འཇིག་རྟེན་པའི་ཆོས་སྐྱོང་དུ་གཟིགས། ཡང་ལྐོག་འཕྲང་དུ་ཚོགས་འཁོར་གྱི་གྲལ་དུ་རིན་བརྩོན་གྱིས་ལྟ་སྒོམ་སྤྱོད་པའི་མགུར་ཞུས་པའི་ཚེ། དབེན་གནས་རི་ཁྲོད་འགྲིམ་པ་ལ།། མཐའ་བརྒྱད་བྲལ་བའི་ལྟ་བ་གཅེས།། འཕོ་འགྱུར་མེད་པའི་བསྒོམ་པ་གཅེས།། སྣ་ཚོགས་ལམ་ཁྱེར་སྤྱོད་པ་གཅེས།། ཞེས་གསུངས། སློབ་དཔོན་ཆེན་པོ་གུའི་གུང་པ་ཕེབ་ནས་མཇལ་ཏེ་ངེས་ཤེས་སྐྱེས། སྔོན་རང་བྱུང་ཞབས་ཀྱིས་ལུང་བསྟན་པ་བཞིན་རྣམ་ཐོས་ཚལ་དུ་ཕེབ་སྟེ། དེར་བཞུགས་ཁྲི་དང་བཞུགས་ཁྲིའི་རྒྱབ་ཀྱི་ཤུགས་པའི་སྡོང་པོ་དཔང་ཉམས་པར་གྱུར་ཅིང་ཆོས་ཁྲི་དེར་བཞུགས་ནས་ཆོས་གསུང་བར་མཛད། འོ་ཐང་གི་རྒྱབ་ཏུ་ཆོས་རྗེ་གོང་མའི་ཆོས་ཁྲི་བྱིན་རླབས་ཆེན་པོ་དང་ལྡན་པ་ཡོད་དེ། དེར་བཞུགས་ཞིང་ཆོས་གསུངས་པའི་ཚེ། བཞུགས་ཁྲི་རབ་ཏུ་གཡོ་བ་ཁྲོམ་ཐམས་ཅད་ཀྱིས་མཐོང་ཞིང་གདུལ་བྱ་རྣམས་ཀྱི་དད་པའི་དབང་པོ་རབ་ཏུ་རྒྱས་པར་མཛད་དོ།།

ཡང་དགུང་ལོ་བཅུར་ཕེབས་པའི་ཚེ་ལྐོག་འཕྲང་ནས་བྱོན་ཏེ་བ་རུ་སྣར་མ་ཕེབས་ཀྱི་བར་དུ་སློབ་དཔོན་ཆེན་པོ་ལ། རྟོགས་ལྡན་གྲགས་སེང་བདེ་གཤེགས་པ་ཨེ་ཡིན་ཞེས་ཡང་ཡང་གསུང་བ་ལ། དེ་མི་གསུང་བར་ཞུ་སྐུ་ཁམས་བཟང་བར་མཆི་ཞུས་པས། སྐུ་ཁམས་ཨེ་བཟང་ཆ་མེད། ངའི་སྣང་བ་ལ་འདས་སྙམ་པ་བྱུང་གསུངས། གསུང་བ་ཁོ་ན་ལྟར་དུས་མཚུངས་པར་སྣང་ངོ༌། །ཡང་རིན་བརྩོན་གྱིས། ལོང་པོ་བཅས་སྡེ་ཉང་པོ་ལ་གདན་འདྲེན་གྱི་ཞུ་བ་བྱས་པས་མ་གནང་བར་ཁོ་ངུ་བ་ལ། མ་ངུ་རང་གི་སེམས་ལ་ལྟོས།། ཁ་དོག་གཟུགས་སུ་གྲུབ་པ་མེད།། སྣ་ཚོགས་མ་ངེས་ཅིར་ཡང་འཆར།། བདེན་མེད་བརྫུན་མེད་གློད་ལ་ཞོག། ཅེས་གསུངས། ཡང་སྟག་ལོ་ལ་ལོང་པོར་མཚུར་ཕུ་བ་དགེ་བཤེས་བློ་གྲོས་སེང་གེ་དཔོན་སློབ་རྣམས་ཀྱིས་མཇལ་ནས། མཚུར་ཕུ་ནང་པ་ད་ཙམ་གར་སླེབ་ཨང་ཞུས་པས། ལྷ་སར་སླེབ་ཡོད་གསུངས་དེ་ཁོ་ན་ལྟར་ཚེས་གྲངས་འགྲིག་གོ །ཡང་ཟང་ཟང་ནེའུ་རིང་པའི་ཞུ་ཡིག་ལན་དུ། འཁོར་འདས་དབྱེར་མེད་རྟོགས་ན་ལྟ་བ་ཡིན།། སྣང་སྟོང་ཟུང་འཇུག་རྟོགས་ན་སྒོམ་པ་ཡིན།། གང་ཤར་དབྱིངས་སུ་རྟོགས་ན་སྤྱོད་པ་ཡིན།། རང་སེམས་སངས་རྒྱས་སུ་རྟོགས་ན་འབྲས་བུ་ཡིན།། ཞེས་གསུངས། ཆོས་རྗེ་གོང་མས་ལུང་བསྟན་པ་བཞིན་ཞོ་ཁ་ཐང་གི་ལྷ་ཁང་ལ་རབ་གནས་མཛད། ནགས་ཕུའི་གཟིམ་ཁང་དུ་རྟོགས་ལྡན་ཡེ་རྒྱལ་བ། དགེ་བཤེས་བློ་གྲོས་སེང་གེ་བྱང་ཆུབ་འོད་རྣམས་ཀྱིས་ངེས་དོན་གྱི་ཚིགས་བཅད་ཅིག་ཞུས་པར། དང་པོའི་ཐ་མལ་ཤེས་པ་འདི།། ཆོས་སྐུ་ཡིན་པར་ཤེས་པར་མཛོད།། མི་དྲན་དགུ་དྲན་རྟོག་པ་འདི།། ཡེ་ཤེས་ཡིན་པར་ཤེས་པར་མཛོད།། སྣ་ཚོགས་སྣང་བ་དཀར་དམར་འདི།། བླ་མ་ཡིན་པར་ཤེས་པར་མཛོད།། ཅལ་ཅོལ་སྨྲ་བ་མང་པོ་འདི།། གསུང་རབ་ཡིན་པར་ཤེས་པར་མཛོད།། ཅེས་དང༌། གཞི་ལམ་འབྲས་གསུམ་ཞུས་པར། གཞི་ནི་ལུས་སེམས་གཉིས་པོ་ཡིན།། ལམ་ནི་སྨིན་ལམ་གྲོལ་ལམ་ཡིན།། འབྲས་བུ་སྐུ་གཉིས་ཐོབ་པ་ཡིན།། ཤེས་པར་མཛོད་ཅིག་འགྲོ་དྲུག་རྣམས།།

ཞེས་དང༌། ལྟ་སྒོམ་སྤྱོད་གསུམ་ཞུས་པར། ལྟ་བ་སྣང་སྟོང་དབྱེར་མེད་ཡིན།། སྒོམ་པ་ཆོས་སྐུ་ཟག་མེད་ཡིན།། སྤྱོད་པ་འགག་མེད་ཡེ་ཤེས་ཡིན།། དམ་ཚིག་རྣམ་དག་དཀར་པོ་ཡིན།། འབྲས་བུ་རང་སེམས་སངས་རྒྱས་ཡིན།། ཞེས་གསུངས། གནས་དེ་ཉིད་དུ་རྟོགས་ལྡན་ཡེ་རྒྱལ་བ་ལ་དགེ་བསྙེན་གྱི་གདམས་པ་གསན། དེ་ནས་བརྩམས་ཏེ། བཅོམ་ལྡན་འདས་མཁའ་འགྲོ་རྒྱ་མཚོའི་རྒྱུད་འགྲེལ་དང༌། བདེ་མཆོག་གི་སྐོར་ལ་སོགས་པ་སྔགས་གསར་མ་དང༌། རྫོགས་པ་ཆེན་པོ་བི་མ་ལ་སྙིང་ཐིག མཁའ་འགྲོ་སྙིང་ཐིག་ལ་སོགས་གསང་སྔགས་རྙིང་མའི་སྐོར་མང་པོ་ཡང་གསན་ཞིང༌། དེ་བཞིན་དུ་བླ་མ་རྫ་གཤོངས་བ་ཤེས་རབ་དཔལ་ལའང༌། བཀའ་འགྱུར་རོ་འཚལ་དང༌། བསྟན་བཅོས་དཔག་ཏུ་མེད་པའི་ལུང་ཡང་གསན་པར་མཛད་ཅིང༌། སློབ་དཔོན་བློ་གྲོས་སེང་གེ་ལ་བྱམས་ཆོས་ཀྱི་སྐོར་མ་ལུས་པ་གསན་པར་མཛད་དོ།། དེ་ནས་སྔོན་རང་བྱུང་ཞབས་ཀྱིས་ལུང་བསྟན་པ་བཞིན་ཤིང་གསོམ་པའི་སྡོང་པོ་རྩེ་མོ་ཁ་བྲག་ཅན་གྱི་རྩེ་མོ་མཐོ་དམའ་མཉམ་པར་གྱུར་པའི་ཚེ་སྙེ་བོར་བྱོན་ཏེ། ཉིན་པའི་ཡོན་བདག་རྣམས་ཀྱིས་གདན་འདྲེན་ཞུས་པར་ཆུ་ཕར་ཀར་མི་འགྲོ་བར་ཆད་ཀྱི་ལྟས་བྱུང་གསུང་ཡང༌། དབོན་པོ་ཚུལ་རྡོར་ན་རེ་ཁྱེད་ཀྱི་གསུང་ལའང་ལན་རེ་ཏིག་པོ་མེད། ཞོ་ཁ་ཐང་ནས་ནགས་ཕུར་མི་འགྲོ་བར་ཆོད་འོང་གསུངས་པ་ལ་ཅི་ཡང་མ་བྱུང་ཟེར་ཞིང་ཀུན་གྱིས་ཞུས་ཀྱང་མ་གནང་བར། དྲུང་པ་དཔོན་སློབ་ཆུ་ཚུར་ཀ་ནས་བྱོན། མཚུར་ཕུ་བ་དང༌། ལྷ་སྟེང་པ་་ཀུན་དྲུང་གི་གསུང་ལ་བརྟེན་ནས་ཕྱགས་ཕྱིར་བྱོན། འགའ་རེས་མ་ཉན་པར་ཕ་རི་ལ་ཕྱིན་པས་སྨྱུག་ཐག་གི་ཕུར་པ་བུད་ནས་བཙུན་པ་ཞིག་ཆུར་ལྷུང་ཡང་ཟིན། ཡུལ་མི་གཅིག་ཆུར་ཤི །སྤྱད་པ་མང་པོ་ཆུ་ལ་ཤོར། ཡང་ལྡང་ང་རྡོ་རྗེ་དཔལ་གྱིས་ཞུས་ཏེ་གསུངས་པ། བཅོམ་ལྡན་ཐུབ་པ་ཆེན་པོ་ཡིས།། བརྒྱད་ཁྲི་བཞི་སྟོང་གསུངས་པ་ཡང༌།། སྡེ་སྣོད་གསུམ་དུ་འདུས་པ་སྟེ།། སྤང་བྱ་དུག་གསུམ་ཡིན་པའི་ཕྱིར།།

གསུམ་ཡང་བསྡུས་ན་ཕྱག་ཆེན་ཡིན།། སྤང་བྱ་གསུམ་ཡང་རྣམ་རིག་གི། རྟོག་པ་དག་ཏུ་འདུས་པ་སྟེ།། ཕྱག་ཆེན་མ་བཅོས་རང་སེམས་ཡིན།། གཞི་ནི་ལུས་དང་སེམས་ཉིད་ཡིན།། ལམ་ནི་བསྐྱེད་རྫོགས་ཟུང་འཇུག་ཡིན།། འབྲས་བུ་སྒྲིབ་བྲལ་སྐུ་གཉིས་ཡིན།། རྣལ་འབྱོར་བཞི་གསུམ་བཅུ་གཉིས་སོགས།། ཉམས་ལེན་དྲིལ་ན་རང་སེམས་ལ།། དྲན་པས་འཛིན་ཞིང་མ་ཡེངས་པར།། འཇོག་པ་ཐེག་པའི་མཐར་ཐུག་ཡིན།། ཞེས་གསུངས། ཡང་ཁེ་ནང་དུ་ཡོན་བདག་གཅིག་གིས་གདན་འདྲེན་བྱུང་བ་ལ། མི་འགྲོ་ལན་མང་དུ་གསུངས་ཀྱང་ཞུ་བ་ནན་ཆེར་བྱེད་ནས་བྱོན་པའི་སར། ཁང་པ་རྡིབ་པའི་འོག་ཏུ་མི་རྟ་སུམ་ཅུ་སོང་པ་ལ་སྣད་པ་གཅིག་ཀྱང་མ་བྱུང་ངོ༌།། དེ་ནས་ཙཱ་རི་ཏྲ་ཡེ་ཤེས་ཀྱི་འཁོར་ལོར་བྱོན་པའི་ཚེ། བཀའ་བརྒྱུད་ཀྱི་བླ་མ་ཡི་དམ་ཆོས་སྐྱོང་དང་བཅས་པ་ཞལ་གཟིགས་ནས། ཟུང་འཇུག་བདེ་བ་ཆེན་པོའི་ཕོ་བྲང་ནས།། བདེ་གཤེགས་རྡོ་རྗེ་འཆང་ལ་གསོལ་བ་འདེབས།། ཞེས་སོགས་གསུངས། ཡང་དེ་ཉིད་དུ་བཅོམ་ལྡན་འདས་རྡོ་རྗེ་རྣལ་འབྱོར་མ་རིགས་བཞི་མཁའ་འགྲོའི་ཚོགས་རྣམས་ཀྱི་བསྐོར་བ་གཟིགས་ཤིང༌། བདེ་ཆེན་འགྱུར་བ་མེད་པ་དོན་གྱི་རྟོགས་པ་མངོན་དུ་གྱུར་ནས། ཙཱ་རིའི་གནས་སུ་རྩ་རླུང་ཐིག་ལེ་བསྒོམ།། རང་བྱུང་དོན་དམ་རང་བྱུང་རྡོ་རྗེས་རྟོགས།། ཞེས་སོགས་གསུངས། ཡང་རེ་ཞིག་བླ་མ་མགོན་རྒྱལ་བས། དྲུང་པ་རྩེད་མོས་གྲུབ་ཐོབ་འོང་བ་ལགས་སམ་ཞུས་པའི་ལན་དུ། ཕྱག་རྒྱ་ཆེན་པོ་མ་བསྒོམས་ཀྱང༌།། མཐའ་བྲལ་ངང་ལ་གནས་ཤིང་གདའ།། གཏུམ་མོའི་གདམས་པ་མ་བསྒོམས་ཀྱང༌།། བདེ་ཆེན་སེམས་ལ་འཆར་ཞིང་གདའ།། ཞེས་བྱ་བ་ལ་སོགས་པ་གདའ་བདུན་རྡོ་རྗེའི་མགུར་དང༌། །འོང་བ་བརྒྱད་ཀྱི་མགུར་ལ་སོགས་པ་གསུངས། ཡང་དེ་ཉིད་དུ། ནུབ་བདེ་བ་ཅན་གྱི་ཞིང་གི་བཀོད་པ་བཅོམ་ལྡན་འདས་འོད་དཔག་མེད་རྒྱལ་སྲས་རྒྱ་མཚོའི་ཚོགས་ཀྱིས་བསྐོར་བ་གཟིགས་ཏེ། ནུབ་ཅིག་གཉིད་ཀྱི་རྨི་ལམ་ན། །བདེ་བ་ཅན་དུ་ཕྱིན་པ་རྨིས།

།ཞེས་སོགས་གསུངས། ཡང་རེ་ཞིག་རྡོ་རྗེ་རྣལ་འབྱོར་མ་རིགས་བཞི་མཁའ་འགྲོ་དང་བཅས་པས་རྡོ་རྗེའི་མགུར་གསུངས་པ་གསན་ཏེ། ཆོས་ཀྱི་དབྱིངས་ནི་འདུས་མ་བྱས། །འགྱུར་བ་མེད་པར་གོ་བར་གྱིས། །ཞེས་སོགས་སོ།། ཡང་དེ་ཉིད་དུ། བཅོམ་ལྡན་འདས་འཇམ་དཔལ་གཞོན་ནུར་གྱུར་བ་མངོན་སུམ་དུ་གཟིགས་ཏེ། ཤེས་དང་ཤེས་བྱའི་དོན་ཀུན་རབ་གཟིགས་པའི། །མགོན་པོ་མཆོག་ཞལ་རེ་ཞིག་མངོན་སུམ་བཞིན། །ཞེས་སོགས་གསུངས་པའོ།། གཞན་ཡང་ཙཱ་རིའི་གནས་ཀྱི་རང་བྱོན་སྔོན་གསལ་བར་མི་མཐོང་བ་རྣམས། གསར་དུ་ཞལ་ཕྱེ་ཞིང་སྐལ་ལྡན་རྣམས་ཀྱིས་ཞུས་པའམ། མ་ཞུས་པར་ཡང་མགུར་དང་ཚིགས་སུ་བཅད་པ་བསམ་གྱིས་མི་ཁྱབ་པ་མཛད་དེ། དེར་འདུས་པའི་འཁོར་རྣམས་ཡང་དག་པའི་ལམ་ལ་འགོད་པར་མཛད། གནས་དེ་ཉིད་དུའང༌། སྔར་གྱི་བླ་མ་རྣམལ་ལ་གསུང་རབ་རྒྱ་མཚོ་གསན་པའི་ཚུལ་མཛད་ཅིང༌། སློབ་དཔོན་ཙཱ་རི་སྟོན་སྔོན་ལ་ཡང༌། ཀུ་རུ་ཀུལླེའི་སྒྲུབ་ཐབས་གསན། རེ་ཤིག །བཅོམ་ལྡན་འདས་གསང་བ་ཡེ་ཤེས་ཀྱི་མཁའ་འགྲོ་མ་ཞལ་གཅིག་ཕྱག་བཞི་རྒྱན་དུ་མ་དང་ལྡན་པ། ཡེ་ཤེས་ཀྱི་ཌཱ་ཀི་སྤྲིན་གྱི་ཕུང་པོ་གཏིབས་པ་ལྟ་བུས་བསྐོར་བ་ཞལ་གཟིགས། ཡང་ཡེ་ཤེས་ཌཱ་ཀི་སྟག་གི་གདོང་པ་ཅན་གཟིགས་ཤིང༌། དེའི་སྐུ་རང་བྱོན་ཡང་གསལ་བར་བསྟན། ཡང་བཅོམ་ལྡན་འདས་ཁྲོས་མ་ནག་མོའི་ཐུགས་ཀ་ན་སྔགས་ཀྱི་འཁོར་ལོ་རབ་ཏུ་འཁོར་བ། ཐུགས་ཀྱི་མཁའ་འགྲོ་མ་མཐིང་ནག་བསམ་གྱིས་མི་ཁྱབ་པས་བསྐོར་བ། ཕེཾ་ཀྱི་སྒྲ་འབྲུག་ལྟ་བུ་སྒྲོགས་པའི་ཞལ་གཟིགས། 

ཡང་ཉིན་གཅིག །འབྱུང་པོ་མ་རུངས་པ་ཨ་ཙ་རའི་གཟུགས་སུ་སྣང་བ་ལྔ་བརྒྱ་ཙམ་སྣང་བ་ལ། དྲུང་ཉིད་ཡེ་ཤེས་ཀྱི་མགོན་པོ་བེར་ནག་ཅན་དུ་མཛད་དེ། གྲི་གུག་གདེངས་པའི་འོད་ཀྱིས་ཀོང་ལུང་པ་ལ་སོགས་འཇིག་རྟེན་ཐམས་ཅད་རབ་ཏུ་གསལ་བའི་ཏིང་ངེ་འཛིན་གྱི་འཇུག་པ་བསྟན། ཡང་རྒྱལ་པོ་ཆེན་པོ་རྣམ་ཐོས་སྲས་གནོད་སྦྱིན་དུ་མའི་འཁོར་དང་བཅས་པས། ཡིད་བཞིན་གྱི་ནོར་བུ་རིན་པོ་ཆེ་ཕུལ་བ་གཟིགས། དེ་ནས་སྔོན་ཆོས་རྗེའི་ལུང་བསྟན་དང་མཐུན་པར་ལ་རྒྱབ་ལྷུན་གྲུབ་སྟེང་དུ་བྱོན་ཏེ། དེར་བྱང་ཆུབ་སེམས་དཔའ་ཀུན་ཏུ་བཟང་པོའི་ཞིང་གི་བཀོད་པ་རབ་འབྱམས་གཟིགས། ཡང་དེ་ཉིད་དུ། བླ་མ་རྣམས་ལ་དག་པའི་སྣང་བ་བསམ་གྱིས་མི་ཁྱབ་པ་ཐུགས་ལ་ཤར་བར་གྱུར་ཅིང༌། ཡོན་ཏན་ཀུན་གྱི་མངའ་བདག་སངས་རྒྱས་ཀུན་གྱི་སྐུ།། སྒྲིབ་གཉིས་དགྲ་འཇོམས་བདེན་གཉིས་དམ་ཆོས་གསུངས།། སྤྲོས་པའི་མཚན་མ་ཀུན་སྤངས་དེ་ཉིད་མཁྱེན་པའི་ཐུགས།། བླ་མའི་སྐུ་གསུང་ཐུགས་ལ་ཕྱག་འཚལ་བསྟོད།། ཅེས་བྱ་བ་ལ་སོགས་པ་རྩ་བའི་བླ་མ་རྣམས་ལ་བསྟོད་པ་པདྨོའི་ཕྲེང་བ་མཛད། ཡང་ཟབ་ལམ་ནཱ་རོའི་ཆོས་དྲུག་གི་ཁྲིད་ཀྱིས་སྐལ་ལྡན་རྣམས་ཚིམ་པར་མཛད་པ་ན། གཞན་དག་གེགས་སེལ་བའི་མན་ངག་མཁྱེན་ནམ་མི་མཁྱེན་ཐེ་ཚོམ་དུ་གྱུར་ཏེ་ཞུས་པ་ལ། དཔལ་ལྡན་བླ་མ་དམ་པ་དང༌།། བདེ་ཆེན་དགྱེས་པ་ཧེ་རུ་ཀ། རྡོ་རྗེ་མཁའ་འགྲོའི་ཚོགས་རྣམས་ལ།། སྒོ་གསུམ་གུས་པས་གསོལ་བ་འདེབས།། ཟབ་མོ་གནད་ཀྱི་ཆོས་དྲུག་གི། དམར་ཁྲིད་མར་གྱི་ཉིང་ཁུུ་ལ།། ཡེངས་མེད་ཉམས་ལེན་བྱས་པ་ན།། ཡོན་ཏན་འབྱུང་བའི་སྔོན་དུ་ནི།། གེགས་ཆེན་སྣ་ཚོགས་འབྱུང་འགྱུར་བས།། དེ་ལ་སེལ་བའི་གདམས་པ་དགོས།། ཅེས་པ་ལ་སོགས་པ་གེགས་སེལ་གནད་གྱི་ལྡེ་མིག་རྡོ་རྗེའི་མགུར་མཛད། ཡང་ཨ་ཝདྷཱུ་ཏི་སྒྲ་གཅན་གྱི་རྩར་ཁམས་ཟླ་ཉིའི་དངས་མ་འགྱུར་མེད་དུ་གྱུར་པས་བདེ་སྟོང་ལྷན་ཅིག་སྐྱེས་པའི་དོན་མངོན་དུ་གྱུར་ཏེ། མན་ངག་གནད་ཀྱི་ལྡེ་མིག་གིས།།

རྩ་སོགས་གསུམ་པོ་སྒོ་ཕྱེ་ནས།། ཟག་མེད་བདེ་ལ་ལོངས་སྤྱོད་པའི།། ཞེས་སོགས་ཀྱི་མགུར་བཞེངས། དེའི་ཚེ། བཅོམ་ལྡན་འདས་རྡོ་རྗེ་རྣལ་འབྱོར་མ་དཀར་མོའི་ཞལ་གཟིགས། གནས་དེ་ཉིད་དུའང༌། སྒོམ་ཆེན་པ་རྣམས་ལ་ཞལ་ཏའི་མགུར་ལ་སོགས་པ་མགུར་མང་དུ་མཛད་ཅིང༌། དག་པའི་སྣང་བ་བསམ་གྱིས་མི་ཁྱབ་པ་གཟིགས། དེ་ནས་གདན་ས་ཆེན་པོ་མཚུར་ཕུའི་གདན་འདྲེན་པ་རྣམས་ཀྱིས་ཡང་ནས་ཡང་དུ་གསོལ་བ་བཏབ་པ་ལ་དགོངས་ཏེ། རྗེས་དགུང་ལོ་བཅུ་གསུམ་བཞེས་པ་ཆུ་འབྲུག་ལོ་ལ་དབུས་སུ་ཕྱགས་བཏེག་པའི་ལམ་དྭགས་པོ་ལ་ཕྱུང་ནས། དཔལ་ཟླ་འོད་གཞོན་ནུའི་གྲུབ་གནས་དྭགས་ལྷ་སྒམ་པོར་ཕྱགས་ཕེབས་པ་ན། རི་བོ་དེ་ཉིད་རིན་པོ་ཆེའི་མཆོད་རྟེན་གྱི་རྣམ་པ་ལ། རྒྱལ་བ་སྲས་བཅས་དུ་མ་དང༌། རྒྱ་བོད་ཀྱི་གྲུབ་པ་ཐོབ་པའི་རྣལ་འབྱོར་གྱི་དབང་ཕྱུག་དུ་མས་གང་བར་གཟིགས་ཏེ། བཀྲ་ཤིས་ལྷུན་ཆགས་སྒམ་པོའི་རི།། རྗེ་གྲུབ་ཐོབ་དུ་མའི་ཚོགས་ཀྱིས་བརྒྱན།། ཨེ་མ་ངོ་མཚར་མི་ཆེའམ།། ཞེས་བྱ་བ་ལ་སོགས་རི་བོ་བདུན་གྱི་མགུར་གསུངས། དེ་ནས་གདན་ས་དཔལ་ཕག་མོ་གྲུ་པའི་མདོར། རྣམ་པར་མི་རྟོག་པའི་ཏིང་ངེ་འཛིན་མངོན་དུ་གྱུར་ཏེ། ཡུལ་དང་ཡུལ་ཅན་གཉིས་འཛིན་ཀུན་ཏུ་རྟོག་པའི་ཚོགས། ཀུན་ནས་འཕྲོ་བའི་སྒོ་ལ་བསམ་གཏན་སྒོ་གླེགས་བཅུག། མི་རྟོག་ཤེས་པ་དངས་པའི་དངས་ལ་གནས་པ་བརྟེན།། དེ་དག་དེ་ཡི་རིང་པོར་མི་ཐོགས་རྣམ་གྲོལ་སྐུ་ཐོབ་འགྱུར།། ཞེས་གསུངས། དེ་ནས་འོན་གྱི་མདའ་ཚོང་འདུས་ཕྲག་ཁར་བསམ་ཡས་ཀྱི་བླ་མ་མཁས་གྲུབ་པས་མཇལ་ཏེ། སྔར་ཆོས་རྗེ་གོང་མས་ཁོང་རང་ལ་གནང་བའི་བཀའ་ཤོག་རྣམས་དང་པོར་གཟིགས་སུ་ཕུལ། དེ་རྣམས་ཀྱི་རྗེས་སུ་ཆོས་ཀྱི་དྲི་བའི་ཡི་གེ་ཞིག་ཕྱག་ཏུ་ཕུལ་ནས། འདིའི་ལན་ཞིག་ཐུགས་ལ་འདོགས་པར་ཞུ་ཞེས་ཞུ་བ་ཕུལ་བ་ལ། ཡུན་རིང་དུ་ཅི་ཡང་མི་གསུངས། ཡང་ནས་ཡང་དུ་བསྐྱར་ཞིང་ཕྱག་བཙལ་ནས་ཞུས་པས། འདི་ཡི་ལན་ཁྱོད་ལ། ལྷ་ས་ལྕང་ཐང་དུ་བཏབ་ཚར་གསུངས་པས།

དད་པ་དཔག་ཏུ་མེད་པ་སྐྱེས་ཏེ་ཞབས་ལ་གཏུགས་ཤིང་མཆི་མ་ཕྱུང་ནས་ཐེ་ཚོམ་དང་བྲལ་བར་གྱུར། དེའི་ཚེ་ཏའི་སི་ཏུ་བྱང་ཆུབ་རྒྱལ་མཚན་པས་བཀུར་བསྟི་ཕུན་སུམ་ཚོགས་པ་བསྒྲུབས་ཤིང༌། ཆོས་ཀྱི་བདུད་རྩིའི་རྒྱ་མཚོ་ཆེན་པོས་ཚིམ་པར་མཛད། འདི་ཏ་སིས་དབུས་གཙང་གི་བདག་པོ་བྱས་ནས་ལོ་བཞི་པའི་སྟེང་ཡིན། དེ་ནས་རིམ་གྱིས་ལྷ་སར་ཕྱགས་ཕེབས་ཏེ་ཇོ་བོ་རིན་པོ་ཆེ་དང་མཇལ་བའི་ཚེ། ཕྱོགས་བཅུའི་རྒྱལ་བ་སྲས་བཅས་དུ་མ་དག་པའི་སྣང་བར་གཟིགས་ཤིང༌། མཚལ་གུང་ཐང་དུ་ཆོས་རྗེ་དགེ་སློང་བས་སྤྱན་དྲངས་ནས་མཇལ། སྔོན་གྱི་གསུང་གླེང་མཐའ་དག་མཛད་ཅིང༌། ད་ནི་རྒན་པོ་ཤི་ཡང་སེམས་ཀྱི་ལྷག་པ་མེད་ཅེས་ཐུགས་ཚིམ། སྐུ་གསུམ་བདག་ཉིད་འགྲོ་བའི་མགོན། །ཞེས་སོགས་པའི་མགུར་ཡང་མཛད། དེ་ནས་མཚུར་གྱི་གནས་ནང་དུ་དང་པོ་ཕྱགས་ཕེབས་ཏེ། དེའི་ཚེ་འདིར་སྒོམ་ཆེན་པ་ཕལ་གྱིས་ཡི་དམ་རྗེ་བཙུན་མ་ལ་བྱེད་ཅིང་ཡོད་པར་འདུག་གསུངས། དེ་ཅི་ལགས་ཞུས་པས། རྗེ་བཙུན་རྡོ་རྗེ་རྣལ་འབྱོར་མའི་ཚོགས་དཔག་ཏུ་མེད་པས་བསུ་བ་བྱེད་པའི་སྣང་བ་བྱུང་བའི་མོད་ལ་འདིའི་སྒོམ་ཆེན་པ་རྣམས་དང་ཕྲད་གསུངས། དེར་ཚོགས་གྲལ་ཞིག་ཏུ་བླ་མ་དར་རྒྱལ་བ་ལ། ད་ནང་སྤྱན་རས་གཟིགས་དབང་ཕྱུག་ལ་སྤྲིན་གྱི་ཕུང་པོ་དུ་མས་བསྐོར་འདུག་སྙམས་པ་ལ། དེ་མིན་པར་འདུག །འཕགས་པ་སྤྱན་རས་གཟིགས་དབང་ཕྱུག་ལ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་བསྐོར་བ་ཡིན་པར་འདུག་ཅེས་གསུངས། གནས་ནང་གི་གཟིམ་ཁང་གོང་མར་སྔར་རྟོགས་ལྡན་པའི་རུས་ཁང་པ་འདིའི་རྣམ་འགྱུར་འདི་དང་འདི་འདྲ་བ་ཡོད་པ་ལ་ད་འདི་དང་འདི་ལྟ་བུར་འདུག །ཅེས་སོགས་སྔོན་གྱི་ཚུལ་མང་པོ་གསུངས་ནས། གདུལ་བྱ་རྣམས་ངེས་ཤེས་སྐྱེད་པར་མཛད། དེ་ཉིད་དུ། སྐུ་བཞི་བདག་ཉིད་རྒྱལ་བ་ལ།། བདུད་བཞིའི་ཉོན་མོངས་ཞི་བྱའི་ཕྱིར།། རབ་ཏུ་དང་བས་ཕྱག་འཚལ་ལོ།། གཞི་ནི་དྲི་མ་དང་བཅས་ཕྱིར།། ལམ་ནི་བསྐྱེད་རྫོགས་རྣམ་པ་གཉིས།།

འབྲས་བུ་དོན་གཉིས་མངོན་དུ་གྱུར།། ཞེས་སོགས་ཀྱི་མགུར་བཞེངས། གནས་ནང་ནས་མཚུར་ཕུར་ཕེབས་པའི་ལམ་དུ་ཆོས་སྐྱོང་གིས་བར་ཆད་བསལ་བར་གཟིགས། དེ་ནས་གདན་ས་ཆེན་པོ་དཔལ་ལྡན་མཚུར་ཕུར་ཕྱགས་ཕེབས་པའི་ཚེ། རྒྱལ་བ་སྲས་བཅས་བཀའ་བརྒྱུད་བླ་མའི་ཚོགས་སྤྲིན་གྱི་ཕུང་པོ་གཏིབས་པ་ལྟ་བུ་ཞལ་གཟིགས། ཆོས་ཐམས་ཅད་སྒྱུ་མ་ལྟར་མངོན་དུ་གྱུར་ཏེ། བྱང་ཆུབ་ལམ་ཞུགས་དམིགས་དང་མི་དམིགས་ཐབས་ཀྱིས་སྦྱོར་བ་ལ་གནས་པ། །སྣང་རིག་སྟོང་པའི་རྩལ་ལས་སྣ་ཚོགས་སྣང་གྱུར་དེ་དངོས་ཞེན་པས་བཅིངས། ཀུན་སྣང་རིག་སྟོང་རྨི་ལམ་ལྟར་འབྱོངས་རྒྱས་སྲས་མཛད་པ་མཆོག་སྤྱོད་པ། །དེ་འདིར་རིང་པོར་མི་ཐོགས་སྲིད་པའི་ཆུ་ངོགས་ལས་བརྒལ་འཕགས་མཆོག་འགྱུར། །ཞེས་གསུངས། དེ་ནས་ཚོགས་དགེ་འདུན་སྒང་པའི་མཁན་ཆེན་རིན་པོ་ཆེ་དོན་གྲུབ་དཔལ་དང༌། སློབ་དཔོན་གདན་གཅིག་པ་ཇོ་བཙུན་བསོད་ནམས་འབུམ་དང༌། དུས་གོ་བ་གདན་གཅིག་པ་གཞོན་ནུ་དཔལ་བས་མཛད་དེ། སྦྲུལ་ལོ་ཟླ་བ་གསུམ་པའི་ཡར་ཚེས་ལ་རབ་ཏུ་བྱུང་བ་དང་དགེ་ཚུལ་གྱི་སྡོམ་པ་བཞེས། མཚན་དྷརྨ་ཀཱིརྟྟི་ཏེ་དཔལ་ཆོས་ཀྱི་གྲགས་པ་ཞེས་གསོལ་ཏེ། མཁན་ཆེན་རིན་པོ་ཆེ་དང་མཇལ་བའི་དུས། དཔལ་ལྡན་དུས་གསུམ་མཁྱེན་པ་ནམ་མཁའི་སྐར་མ་ཙམ་གྱི་ཞལ་གཟིགས་ཤིང༌། གཞན་ཡང་དག་པའི་སྣང་བ་དཔག་ཏུ་མེད་པ་ཤར། བླ་མ་འདི་ལ་དམ་པའི་ཆོས་འདུལ་བའི་སྐོར་ལ་སོགས་ཆོས་མང་དུ་གསན་ཡང་མཚུར་ཕུའི་མདུན་གྱི་ནགས་རིའི་རྩེ་ལ་བཅོམ་ལྡན་འདས་སྤྱན་རས་གཟིགས་དབང་ཕྱུག་སྐུ་མདོག་དཀར་པོ་འོད་དང་འོད་ཟེར་དུ་མ་འཕྲོ་བ། འཁོར་བསམ་གྱིས་མི་ཁྱབ་པས་བསྐོར་བ་གཟིགས། མཚུར་ཕུར་སྦྲུལ་ལོ་ཟླ་བ་གསུམ་པའི་ཚེས་བཅུའི་ཉིན། ད་ལྟ་ཉམས་ཀྱི་སྣང་བ་ལ།། བདེ་བ་ཅན་གྱི་ཞིང་ཁམས་ན།། སྔོ་དང་སེར་པོ་ལ་སོགས་པའི།། མེ་ཏོག་རྣམ་པ་སྣ་ཚོགས་སྣང༌།། ལྷ་ཡི་བུ་ནི་ཐམས་ཅད་དག། འཕགས་མཆོག་རྒྱལ་པོའི་གསུང་ཐོས་ཀྱང༌།། ཞལ་ནི་མ་མཐོང་པ་ཡིས་ན།།

སྡུག་བསྔལ་དག་གིས་གཟིར་བར་མཐོང༌།། ཞེས་དང༌། བླ་མ་རྒྱལ་བའི་བྱིན་རླབས་ཀྱིས།། སྒོམ་ཆེན་རང་བྱུང་རྡོ་རྗེ་ཡི།། ཐང་གཅིག་ཉམས་ཀྱི་སྣང་བ་ལ།། དུས་གསུམ་མཁྱེན་པ་སྐུ་མདོག་དམར།། ཕྱག་ན་རྡོ་རྗེ་དྲིལ་བུ་བསྣམས།། འོད་ཀྱི་དྲ་བའི་ནང་ན་མཛེས།། ཞེས་དང༌། དཀོན་མཆོག་གསུམ་གྱི་བྱིན་རླབས་ཀྱིས།། རྟོགས་ལྡན་ནུབ་ཅིག་མངོན་སུམ་གསལ་བ་རུ།། སྔོན་པོ་དཀར་པོའི་འོད་དང་ལྡན།། ཀུན་གྱི་མཆོག་ཅིག་ང་ཡིས་མཐོང༌།། སྤྱན་རས་གཟིགས་དབང་འོད་དཔག་མེད།། སྐུ་མདོག་དཀར་པོ་ཕྱག་བཞི་བ།། བྱང་ཆུབ་སེམས་དཔའི་ཚོགས་རྣམས་ནི།། སྤྲིན་ཕུང་ལྟ་བུས་གཏིབས་པ་མཐོང༌།། ཞེས་གསུངས། ཡང་མཚུར་ཕུར་བཞུགས་དུས་ཞིག་མནལ་ལམ་དུ་རྡོ་རྗེ་འཇིགས་བྱེད་ཀྱི་སྐུ་མཚོན་ཆ་ལ་སོགས་གསལ་པ་དོད་པ་ཞིག་གཟིགས། འདི་ཡི་དམ་གྱི་ལྷ་མཚན་ཉིད་པ་མིན་འོང་སྙམ་པ་དགོངས་ནས། རང་ཉིད་ཆོས་སྐྱོང་དུ་བསྒྱུར་ནས་འཇིགས་བྱེད་ཀྱི་གཟུགས་དེའི་སྙིང་གར་གྲི་གུག་བརྒྱབ་པས་སྐད་ངན་ཕྱུང་ཞིང་གར་སོང་ཆ་མེད་གསུངས། ཡང་མཚུར་ཕུར། དུས་རེ་ཞིག་གི་ཚེ་མནལ་ལམ་དུ་ཨ་ཙ་ར་ཞིག་བྱུང༌། ཡང་གཉིས་གསུམ་ལ་སོགས་པ་ནས་མཐར་ཨ་ཙ་རས་ཁང་པ་གང་བྱུང༌། དེ་ལ་རང་ཉིད་ཆོས་སྐྱོང་དུ་བྱས་ཏེ་གྲི་གུག་གིས་དེ་རྣམས་ཀྱི་རྐེ་བཅད་དེ་མགོ་རྣམས་འོག་དཔང་དུ་ལྷུང་སོང་བ་ལ། སྡིག་སྒྲ་དང་བཅས་པ་བྱུང༌། དེ་དང་མཉམ་དུ་ཚོགས་སུ་གཏོར་ཆེན་བཏང་ནས་དགེ་འདུན་རྣམས་ཀྱིས་བདུད་བཟློག་བཞེས་སྒྲ་མཛད་པས་གཉིད་སད་གསུངས། དེས་ནད་ཡམས་ཞིག་ཡོད་པ་དེ་མྱུར་དུ་རྒྱུན་ཆད། ཡང་སྐབས་ཞིག་མནལ་ལམ་དུ་སྦྲུལ་ཆེན་པོ་སྟོད་ལུང་གི་ལུང་པར་མི་ཤོང་བ་སྙམ་བྱེད་པ་ཙམ་ལ། མགོ་བོའི་སྟེང་ན་མེ་ཆེན་པོ་རབ་ཏུ་འབར་བ་ཞིག་གླགས་ལྟར་བྱུང་བ་ལས། བྱ་ཁྱུང་དུ་མཛད་དེ་གསོལ་ཞིང་རི་བོ་མཆོག་རབ་དང་མཚུངས་པའི་རི་ཆེན་པོ་ཞིག་གི་སྟེང་ན་བབས་པ་ལས། བྱ་ཁྱུང་གི་ལྗིད་ཀྱིས་རི་ཆེན་པོ་དེ་ཉིལ་ཉིལ་འགྲོ་བ་བྱུང༌།

ཡང་བླ་མ་དར་རྒྱལ་བ་ལ་གསུངས་པ། ང་སྒོམ་ཆེན་པ་རྒན་པོ་རྣམས་ནུབ་མོ་དགེ་སྦྱོར་གྱི་རིམ་བ་ཅི་ལྟར་བྱེད་ཅིང་ཡོད་སྙམ་ནས་ལྟར་འོངས་པའི་ཚེ། ཁྱོད་དགེ་སྦྱོར་འདི་དང་འདི་འདྲ་བ་བྱེད་ཅིང་འདུག་ལ། གཞན་རྣམས་ཀྱང་དེ་དང་དེ་ལྟ་བུ་བྱེད་ཅིང་འདུག་ཅེས་རྒྱུ་མཚན་ཤིན་ཏུ་གསལ་བར་བཀའ་སྩལ། མཚུར་ཕུ་ནས་བདེ་ཆེན་དུ་བྱོན་པའི་ལམ་ཀར། འདམ་མགོ་སྤང་གི་ཆུ་མིག་མགྲོན་ལ་བྱམས་ཀྱི་རྩར་ཕྱགས་ཕེབས་པ་དང༌། བདེ་ཆེན་ནང་པ་ལ། ཁྱོད་ཀྱི་ཆུ་མགོ་འདིར་ཅི་མཐོང་བའམ་ཐོས་པ་བྱུང་ངམ་གསུངས། ཅི་ཡང་མཐོང་ཐོས་མ་བྱུང་དེ་ཅི་ལགས་ཞུས་པས། ཆུ་མིག་འདིའི་ནང་དུ། ཀླུ་ཆེན་པོ་བརྒྱད་ཀྱི་བཏེག་པའི་པདྨའི་སྡོང་པོ་ཆེན་པོ་ཞིག་འདུག །དེའི་སྟེང་དུ་བཅོམ་ལྡན་འདས་འཇམ་པའི་དབྱངས་སྐུ་མདོག་དཀར་པོ། ཕྱག་གཡས་མཆོག་སྦྱིན་གྱི་སྟེང་དུ་མེ་ཏོག་ཨུད་པ་ལའི་ནང་དུ་རལ་གྲིས་མཚན་པ་འཛིན་པ། །ཕྱག་གཡོན་ཐུགས་ཀར་ཆོས་འཆད་ཀྱི་ཕྱག་རྒྱ་མཛད་པས་ཨུཏྤ་ལའི་ཡུ་བ་འཛིན་ཞིང༌། དེའི་སྟེང་དུ་གླེགས་བམ་གྱིས་མཚན་པ། ཞབས་རྡོ་རྗེའི་སྐྱིལ་མོ་དཀྲུང་དུ་བཞུགས་པ་སྐུ་ལ་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཞལ་ནས་ཟབ་མོ་སྟོང་པ་ཉིད་ཀྱི་ཆོས་གསུངས་པ་ཞིག་བཞུགས་འདུག །ཁྱོད་རང་རྟ་ལས་བོབ་ལ་ཁྲུས་གྱིས་ཆུ་འཐུང་གསུངས་ནས་དེ་ལྟར་དུ་བྱས་ཟེར། བདེ་ཆེན་དུ་བྱམས་པ་དང་སྤྱན་རས་གཟིགས་སོགས་ཡི་དམ་མང་པོའི་ཞལ་གཟིགས། དེར་སློབ་དཔོན་ཆོས་རྡོར་གཉིད་དུ་སོང་བའི་སྔས་མགོར་བུད་མེད་ཆེན་མོ་ཞིག་གིས་ལག་པ་རྐྱོང་ཞིང་འདུག །འདིས་ཁོང་ལ་བར་ཆོད་རྩོམ་པར་འདུག་སྙམ་ནས། རང་ཉིད་ཁྱུང་དུ་བྱས་ཏེ་དེད་པས་བྱང་ཕྱོགས་ཀྱི་བྲག་དེ་ལ་ཐིམ་སོང༌། ཁྱུང་གི་གཤོག་པ་གཉིས་ཀྱིས་བྲག་ལ་བརྡབ་པས་གཤོག་པའི་བར་ནས་མེ་བྱུང་སྟེ་བྲག་དེ་ཐུལ་གྱིས་ཚིག་སོང་བ་སྙམ་བྱེད་པ་དང་ཤུལ་དེར་སྐད་ངན་མང་པོ་བྱུང་གསུངས། ཡང་བདེ་ཆེན་དུ་སྐུ་མཚམས་མཛད་པའི་སྐབས་ཤིག་མནལ་ལམ་དུ་བདེ་བ་ཅན་གྱི་ཞིང་ཁམས་གཟིགས།

དེར་རིན་པོ་ཆེའི་ལྗོན་ཤིང་རྩ་བ་པད་མ་རཱ་ག །སྐེད་པ་ཤེལ། ཡལ་ག་བཻཌཱུརྱ། ལོ་མ་གསེར་ལས་གྲུབ་པ་དང༌། རིན་པོ་ཆེའི་སྣོད་དུ་བདུད་རྩི་ཡིན་ཟེར་བ་དང༌། རིན་པོ་ཆེ་སྣ་ཚོགས་ལས་གྲུབ་པའི་མེ་ཏོག་སྣ་ཚོགས་དང༌། ལྷ་རྫས་ཕུན་སུམ་ཚོགས་པ་མང་པོ་མཐོང༌། ཐུགས་དགོངས་ལ་ཕྱིའི་འདི་རྣམས་མཐོང་ཀྱང་ནང་གི་མ་མཐོང་ན་མི་འོང་སྙམ་ནས་གཟིགས་པས། རིན་པོ་ཆེའི་ཁང་པ་ན། སྟོན་པ་ཚེ་དཔག་ཏུ་མེད་པ་བཞུགས་པ་དང་མཇལ་ནས་ཆོས་གསུང་བར་ཞུས་པས། དེར་ཚེའི་བུམ་པ་མགོ་ཐོག་ཏུ་བཞག་སྟེ་དབང་བསྐུར། ཚེའི་བུམ་པའི་བདུད་རྩི་ལག་མཐིལ་དུའང་གནང༌། ཡང་གནས་དེ་ཉིད་དུ་སྐུ་འཁོར་ཤིན་ཏུ་མང་པོ་གཟིམ་ཁང་ཆུང་ངུའི་ཆུང་ངུར་བཞུགས་ཀྱང༌། དོག་པ་དང་མི་ཤོང་བ་མེད་པའི་རྫུ་འཕྲུལ་བསྟན་ཏེ། རེ་གོས་སུམ་བརྩེགས་གོན་པ་དང༌། གོས་དར་སུམ་བརྩེགས་གོན་པ་གཉིས། །ཁྱད་པར་མེད་པའི་གདེངས་ཞིག་དགོས། །ཞེས་པ་ནས། ཡངས་དོག་མེད་པའི་གནས་སུ་སྦྱར། །ཞེས་པའི་བར་གྱི་མགུར་གསུངས། ཡང་ཡུམ་ཆེན་མོ་གསེར་བཙོ་མའི་ཁ་དོག་ལྟ་བུ། ཕྱོགས་བཅུའི་སངས་རྒྱས་དུ་མས་བསྐོར་བའི་ཞལ་གཟིགས་ཤིང༌། འདིར་ནི་ཟབ་མོའི་གཅོད་ཉིད་བཤད།། ཉོན་མོངས་འཇོམས་པ་གཅོད་ཀྱི་མཆོག། གཅོད་སྟོན་པ་ནི་རྒྱལ་བ་ཉིད།། གཅོད་ནི་རྟོག་གེ་ཀུན་ལས་འདས།། ཞེས་གསུངས་པ་གསན། ཡང་བཅོམ་ལྡན་འདས་མ་ཀུ་རུ་ཀུལླེ་འོད་ཟེར་དམར་པོ་ལྕགས་ཀྱུ་ལྟ་བུ་འཇིག་རྟེན་ཐམས་ཅད་དུ་མངོན་པར་འཕྲོ་ཞིང༌། གཙོ་མོ་ལྟ་བུའི་འཁོར་མཁའ་འགྲོ་མ་དུ་མས་བསྟོད་པའི་དབྱངས་རབ་ཏུ་སྒྲོགས་པ་གཟིགས། ཡང་ཐོ་རངས་ཞིག་མནལ་ལམ་དུ་བདེ་ཆེན་གྱི་རྒྱབ་རི་འདི་འདྲ་བའི་མཐོ་ཟངས་ངེ་བ་ཞིག་གི་སྟེང་དུ་འཛེག་ཕྱིན་པས། ཁང་བཟང་དམར་ཟང་ངེ་བ་སྒོ་དང་ངེ་འདུག །ངས་དེ་ལ་ལྟས་ཀྱིན་ཕྱིན་པས། དབུས་སུ་རྡོ་རྗེ་རྣལ་འབྱོར་མའི་མདུན་དུ་མཆོད་པ་མང་པོ་བཤམས་ཏེ་གཡས་གཡོན་དུ། ཏཻ་ལོ་པ། ནཱ་རོ་པ། བིར་ཝ་པ། ས་ར་ཧ། མི་ཏྲ་ཛོ་ཀི་ལ་སོགས་པའི་གྲུབ་ཐོབ་ཀྱིས་གཞལ་ཡས་ཁང་དང་བར་སྣང་ཐམས་ཅད་

ཀྱང་ཁེངས་ནས་སྣང་བ་དེ་རེ་རེས། རྡོ་རྗེའི་གླུ་དང་ཚིགས་སུ་བཅད་པ་རེ་རེ་ཡང་གསུངས་ཞེས་གསུངས། དེ་ནས་ཕུང་པོ་རི་བོ་ཆེ་ནས་མཁས་གྲུབ་གཡུང་སྟོན་པ་གདན་འདྲེན་བཏང་ནས་བྱོན་ཏེ་མཇལ་ལ་ཁད་ཀྱི་ཉིན་ཞག་མང་པོར། ཆོས་རྗེའི་དྲུང་ནས་ཞི་ཁྲོའི་ལྷ་ཚོགས་སྐར་མའི་ཚོགས་ལྟ་བུ་ཞལ་མངོན་སུམ་དུ་གཟིགས། ཐུགས་དམ་ནན་ཏར་བཟང་པོ་བྱུང་གསུངས། བླ་མ་པ་ཕེབས་ཏེ། ཆོས་རྗེའི་དྲུང་དུ། ང་རྒད་པོར་སོང་ཡང་ཆོས་རྗེ་གོང་མ་སྐུ་དྲིན་ཆེ་བ་ལ་བསམས་ནས་ཐག་རིང་པོ་ནས་འོངས་པ་ཡིན་པས། ཆོས་རྗེ་པའི་དྲུང་ནས། གོང་མ་ཀུན་གྱི་ཡིན་ལུགས་ཞིག་གསུང་བར་ཞུ་ཞུས་པས། ཆོས་རྗེའི་ཞལ་ནས། རྗེ་དུས་གསུམ་མཁྱེན་པ་དང༌། ཆོས་རྗེ་གོང་མ་གཉིས་ཀྱི་དུས་ནི་གསལ་སིང་ངེ་བ་མི་དྲན་པར་འདུག །ང་ཀརྨ་པཀྵིའི་དུས་སུ་རྒྱ་མཚོ་ལ་ཐུག་གི་བར་གྱི་ཧོར་སོག་ལ་སོགས་གདུལ་བྱ་མ་རུངས་པ་རྣམས་ལ་གང་ལ་གང་འདུལ་བགྱིས་ནས་ཐམས་ཅད་དབང་དུ་བསྡུས་ཤིང་ཟིལ་གྱིས་མནན་པ་ཀུན་ནི་ལེགས་པར་དྲན་གསུངས། གཡུང་སྟོན་པས་ཆོས་རྗེའི་ཞབས་ལ་འཇུས་ཤིང་བཤུམ་པར་མཛད་དོ།། བླ་མ་འདིའི་དྲུང་དུ། སོའི་རིག་པ་གཅེར་མཐོང་གི་བསྐོར། དོན་བརྒྱུད་རྫོགས་པ་དང༌། ཀམ་གྱི་སྡུག་བསྔལ་ཞི་བྱེད་ཀྱི་སྐོར། བདེན་བཞིའི་ཆོས་རྫོགས་པ་དང༌། རྨ་ལ་གསུངས་པའི་ཕྱག་རྒྱ་ཆེན་པོ་ཤེར་ཕྱིན་གྱི་སྐོར་རྫོགས་པ་དང༌། བརྒྱུད་པ་ཕྱི་མའི་ཆོས་སྐོར་ཏེ་མདོར་ན་ཕ་དམ་པ་རྒྱ་གར་གྱི་ཆོས་སྐོར་གྱི་དབང་བཀའ་མན་ངག་ལུང་ཐམས་ཅད་རྫོགས་པ་དང༌། རྡོ་རྗེ་ཕྲེང་བ་དང་དུས་འཁོར་ཡོངས་རྫོགས། མཁའ་འགྲོ་རྒྱ་མཚོ། དབང་བརྒྱ་རྩར་གྲགས་པ། སྦྱོང་རྒྱུད་ཀྱི་དབང་བཅུ་གཉིས། མདོ་སྒྱུ་སེམས་གསུམ། མཁའ་འགྲོ་སྙིང་ཐིག་སོགས་གསང་སྔགས་སྔ་འགྱུར་ཕྱི་འགྱུར་གྱི་དབང་མན་ངག་ལུང་རྗེས་གནང་སྟེ་མདོར་ན་རྡོ་རྗེ་ཐེག་པའི་ཆོས་སྐོར་རྫོགས་པར་གསན་ནོ། །ཆོས་གསན་པའི་ཚུལ་ཞིབ་མོ་ནི་གསན་ཡིག་ལས་རྟོགས་པར་བྱ་བ་ཉིད་དེ་འདིར་སྨོས་ཀྱིས་མ་ལང་ངོ༌།།

ཡང་སྐབས་ཤིག་མནལ་ལམ་དུ་བྱ་ཁྱུང་དུ་སྤྲུལ་ནས་རྒྱ་གར་དུ་བྱོན་པས། གྲུབ་ཐོབ་སྐུ་ཆེ་ཞིང་ཡན་ལག་རགས་པ་རྒྱན་དྲུག་བཏགས་པ་གཟི་མདངས་ཅན་ཞིག་དང་མཇལ། ཁྱེད་སུ་ལགས་ཞུས་པས། ང་ས་ར་ཧ་ཡིན་གསུངས། འོ་ན་ཕྱག་ཆེན་གྱི་གདམས་ངག་ཞུ་བྱས་པས། ཆོས་ཐམས་ཅད་ཡིད་ལ་མི་བྱེད་པ་དོ་ཧའི་དོན་ཡིན་པས་སྒོམས་ཤིག་གསུངས། ཡང་ནུབ་ཅིག་སྤྱན་རས་གཟིགས་དང་མཇལ་བར་བྱེད་དགོས་དགོངས་ནས་རྨི་ལམ་བཟུང་བས། མཚོའི་སྟེང་ན་རིན་པོ་ཆེ་ལས་གྲུབ་པའི་པདྨའི་སྟེང་དུ། ཕྱག་བརྒྱད་ཡོད་པའི་སྤྱན་རས་གཟིགས་ཞིག་དང་མཇལ་གསུངས། ཡང་བདེ་ཆེན་དུ་སྐུ་གྲིབ་ལ་བརྟེན་པའི་མགུལ་ཆམ་ཞིག་བསྙུན་པའི་ཚེ། ཐུགས་དམ་ལ་བཞུགས་པའི་གཟིགས་སྣང་དུ། སངས་རྒྱས་སྨན་གྱི་བླ་སྐུ་མཚན་དང་དཔེ་བྱད་ཀྱིས་བརྒྱན་པ། ཕྱག་ན་ཤེལ་གྱི་བུམ་པ་བདུད་རྩིས་གང་བ་བསྣམས་པ་ཞིག་མངོན་སུམ་དུ་བྱོན་ནས་ཞལ་དུ་བདུད་རྩི་གནང༌། སྐུ་ཁྲུས་གསོལ་བ་སྙམ་བྱེད་པ་ན། ཆམ་པ་དེ་དྲག་འདུག་གསུང་ནས་སྐུ་བཀྲག་མདངས་དང་ལྡན་པ་ཞལ་ཟིལ་པ་ཕྲམ་མེ་བཞུགས་འདུག་ཟེར། ཡང་བདེ་ཆེན་དུ་ཀརྨ་ནང་པ་ཚུལ་ཁྲིམས་དཔལ་བས་གཙོ་མཛད། གདན་འདྲེན་དུ་འོངས་པའི་ཁམས་པ་རྣམས་ལ་ཕྱག་ན་རྡོ་རྗེའི་ལུང་ཞིག་གསུངས་པའི་ཚེ། དཀོན་མཆོག་གཞོན་ནུ་པའི་ཐུགས་དགོངས་ལ། ཕྱག་གཡོན་པའི་དྲིལ་བུ་དཀུར་བརྟེན་གསུངས་པའི་སྐུའམ་དེ་གང་ལ་ཟེར་སྙམ་པ་ན། ཆོས་རྗེའི་དྲུང་ནས་བཞེངས་ཏེ་ཕྱག་དང་སྐུ་ལུས་ཀྱི་རྣམ་འགྱུར་མཛད་དེ་དཀུ་དེ་འདི་ལ་ཟེར་བ་ཡིན་གསུངས། དེ་ཕྱིན་ཆད་ཐེ་ཚོམ་དང་བྲལ་བར་གྱུར། ཡང་རེ་ཞིག་ན་སྤྱན་རས་གཟིགས་སུ་སྤྲུལ་ཏེ་དམྱལ་བའི་འཇིག་རྟེན་དུ་ཕྱིན་པས། དེར་ལྕགས་སྲེག་གི་ཁང་པ་གྲུ་བཞི་པ། ངོས་རེ་རེ་ལ་ཡང་དཔག་ཚད་མང་པོ་སྲིད་དུ་ཡངས་ཤིང་འཕང་མཐོ་བ་སྒོ་དུ་མ་དང་ལྡན་པ། སྒོ་རེ་རེ་ཡང་གཤིན་རྗེའི་སྐྱེས་བུ་རབ་ཏུ་འཇིགས་པ་མཚོན་ཆ་དུ་མ་ཐོགས་པ་རྣམས་ཀྱིས་ཉེ་བར་བསྲུང་བའི་ནང་ན་སེམས་ཅན་དཔག་ཏུ་མེད་པ་དག་ལྕགས་སྲེག་གི་ས་གཞི་ལ་རབ་ཏུ་རྡེག་ཅིང་སྡུག་བསྔལ་ཀྱི་ཚོར་བ་རབ་ཏུ་མི་བཟད་པས་གཟིར་བ་མཐོང་སྟེ།

སྙིང་རྗེ་ཆེན་པོའི་ཤུགས་ཀྱིས་ཕྱོགས་བཅུའི་སངས་རྒྱས་རྣམས་ཀྱི་ཐུགས་རྗེ་བསྐུལ། སྒྱུ་མའི་རྣམ་འཕྲུལ་གྱི་ཏིང་ངེ་འཛིན་དང༌། སྨོན་ལམ་གྱི་མཐུས་དམྱལ་མེ་ཞི་བར་བྱེད་པ་བདུད་རྩི་བསིལ་བའི་ཆར་རྒྱུན་རབ་ཏུ་དྲག་པོ་ཕབ་པ་ལས། སྐད་ཅིག་དེ་ལ་དམྱལ་བའི་མེ་རབ་ཏུ་ཞི་སྟེ། ལྕགས་ཁང་འབར་བ་ཡང་ལྷའི་གཞལ་མེད་ཁང་དུ་གྱུར། སེམས་ཅན་དམྱལ་བ་པ་དེ་དག་མཆོག་ཏུ་བདེ་བའི་ཚོར་བ་དང་ལྡན་པར་གྱུར་ནས། ཁོ་བོ་ལ་ཕྱག་འཚལ་ཞིང་བསྟོད་པ་བྱས་ཏེ། ཁོ་བོས་ཀྱང་དེ་དག་ལ་གདམས་པ་དང་རྗེས་སུ་བསྟན་པར་བྱས་གསུངས། ཡང་སྐབས་ཞིག་ཁྱུང་དུ་སྤྲུལ་ནས་ཨུ་རྒྱན་དུ་བྱོན་ཏེ། རྡོ་རྗེ་ཕག་མོའི་ཞབས་ལ་མགོ་བོས་ཕྱག་བྱས་ཏེ་གདམས་ངག་ཞུ་ཞུས་པས། སེམས་སྐྱེ་མེད་ཀྱི་ངང་ལ་ཞོག །སྐབས་སུ་བསྐྱེད་རིམ་བཟླས་བརྗོད་གྱིས། ཚོགས་དང་གཏོར་མ་བརྩོན་ན་ཞག་བརྒྱད་ནས་འགྲུབ་ཅེས་གསུངས། དེའི་ནུབ་མོ་དམ་པ་དང་མཇལ་ནས་ཆོས་ཀྱི་གནད་ཅིག་ཞུ་ཞུས་པས། ལུས་ལ་མ་ཆགས་སེམས་དུམ་བུར་ཐོང༌། ཞེས་སོགས་མང་དུ་གསུངས་ཏེ་གཞན་རྣམས་མ་དྲན་གསུངས། ཡང་ནུབ་ཅིག་བྱ་ཁྱུང་དུ་སྤྲུལ་ནས་དགའ་ལྡན་དུ་བྱམས་མགོན་དང་མཇལ། དེའི་གཡས་ན་ལྷའི་བུ་དྲི་མ་མེད་པ་བྱ་བ་ཞིག་འདུག །གཡོན་ན་ཡང་ལྷའི་བུ་ཞིག་འདུག །གཡས་པ་དེ་ལ་ཁྱོད་སུ་ཡིན་བྱས་པས། ང་གྲགས་པ་སེང་གེ་བྱ་བ་ཡིན་ཟེར། ཁྱོད་ས་ཚོད་གར་སླེབ་བྱས་པས། ས་དང་པོ་པ་ཡིན་ཟེར། ལྷ་གཞན་དེ་སུ་ཡིན་མ་དྲིས་གསུངས། ཡང་པོ་ཏ་ལར་ཕྱིན། དེའི་ཕོ་བྲང་ཐམས་ཅད་བརྩེགས་མར་འདུག །འོག་མ་ཤེལ་ལས་གྲུབ་པའི་ནང་དུ་འཕགས་པ་ཕྱག་བཞི་པ་དཀར་པོ། དེའི་གོང་མ་པདྨ་རཱ་ག་ལས་གྲུབ་པའི་ནང་དུ། འཕགས་པ་ཡང་དམར་པོ། དེའི་གོང་མ་གསེར་ལས་གྲུབ་པའི་ནང་དུ་འཕགས་པ་ཡང་སེར་པོ། དེའི་གོང་མ་ལྗང་གུའི་ནང་དུ་འཕགས་པ་ཡང་ལྗང་གུ །དེའི་གོང་མ་བཻཌཱུརྱ་ལས་གྲུབ་པའི་ནང་དུ་འཕགས་པ་ཡང་སྔོན་པོ། སྣོད་བཅུད་ཐམས་ཅད་སྣང་ལ་རང་བཞིན་མེད་པ་འཇའ་ཚོན་ལྟ་བུར་

འདུག །དེ་རྣམས་དང་མཇལ་དུས་བདེ་སྟོང་ཕྱག་རྒྱ་ཆེན་པོར་ལྷན་ལྷན་འགྲོ་བར་འདུག་གསུངས། ཡང་གནས་ནང་གཟིམ་ཁང་འོག་མ་རུ་མི་མ་ཡིན་འགའ་རེ་འདུ་ཡིན་འདུག །གསེར་འབུམ་དེའི་སར་འགྲོ་མི་ཕོད་པར་འདུག་གསུངས། ཡང་རེ་ཞིག་གི་རྨི་ལམ་དུ། དགའ་ལྡན་དུ་བྱམས་མགོན་དང་མཇལ་བ་དེའི་ཞལ་སྔ་ནས། ཛམ་བུ་གླིང་ནས་འདིར་འོང་ཙ་ན། རིན་པོ་ཆེའི་པདྨ་ལ་བརྫུས་ཏེ་སྐྱེ་བ་ཡིན་གསུངས། དེར་སྐྱེ་བའི་པདྨ་དེ་ངེས་པ་ཞིག་བྱ་དགོས་སྙམ་ནས་འདུན་པ་གཏད་པར། རིན་པོ་ཆེའི་པདྨ་ཁ་དོག་རྒྱས་པའི་རྩ་ན་འདུག །འདུན་པ་དེ་གལ་ཆེ་བར་འདུག་གསུངས། ཡང་གནས་ནང་དུ་བཞུགས་པའི་ཚེ། སངས་རྒྱས་ཀྱི་ཞིང་དཔག་ཏུ་མེད་པ་གཟིགས་ཏེ། ཁྱད་པར་དུ་འདི་ནས་ཤར་གྱི་ཕྱོགས་དཔལ་གྱི་སྙིང་པོས་རབ་ཏུ་རྒྱས་པས་བརྒྱན་པ་ཞེས་བྱ་བའི་སངས་རྒྱས་ཀྱི་ཞིང་ན་བཅོམ་ལྡན་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དཔལ་དམ་པའི་སྙིང་གི་མུན་པ་མཐའ་དག་རབ་ཏུ་སེལ་བ། རིན་པོ་ཆེ་འོད་ཀྱི་གཙུག་ཅེས་བྱ་བ། རྒྱལ་སྲས་བྱང་ཆུབ་སེམས་དཔའི་ཚོགས་འབའ་ཞིག་ལ་ཐེག་པ་ཆེན་པོ་ཁོ་ནའི་ཆོས་གསུངས་པ་གཟིགས་པར་གྱུར་ཏོ།། ཡང་སྐབས་ཤིག་མནལ་ལམ་དུ། རྒྱལ་བ་རིགས་ལྔའི་ཞིང་སྦྱོང་བ་མཛད་དེ། དེ་ཡང་དང་པོར་སངས་རྒྱས་རྣམ་པར་སྣང་མཛད་ཀྱི་ཞིང་དུ་བྱོན་ཏེ། ཆོས་ཀྱི་ཚོགས་དུ་མ་གསན་ཞིང་སྐད་ཅིག་གིས་དེ་དག་ཐམས་ཅད་རང་ཉིད་ལ་བསྡུས་ཏེ། རང་ཉིད་བཅོམ་ལྡན་འདས་རྣམ་པར་སྣང་མཛད་དུ་མཛད་ནས་ཞིང་ཁམས་རྒྱ་མཚོའི་བཀོད་པ་དང༌། འཁོར་རྒྱ་མཚོ་རབ་ཏུ་བསྡུ་བ་དང༌། ཆོས་ཀྱི་འཁོར་ལོ་བླ་ན་མེད་པར་རབ་ཏུ་བསྐོར་བའི་མཛད་པ་བསྟན་ཞིང༌། སླར་ཡང་རང་གི་སྐུའི་རྩ་ཁམས་ཇི་སྙེད་པ་དེ་ཐམས་ཅད་དུ། རྒྱལ་བ་རྣམ་པར་སྣང་མཛད་ཀྱི་སྐུ་འཁོར་ཞིང་གི་བཀོད་པ་མཐའ་ཡས་པ་རབ་ཏུ་སྣང་བར་མཛད་དོ། །ཇི་ལྟར་སྟོང་གསུམ་རྡུལ་ཕྲ་རབ་ཏུ་ཤོང་བའི་བཀོད་པ་བཞིན། དེ་ནས་དེ་ཐམས་ཅད་ཀྱང་མཆོག་ཏུ་ཞི་ཞིང་སྤྲོས་པ་མཐའ་དག་གིས་རབ་ཏུ་དབེན་པ་ཆོས་དབྱིངས་ཡེ་ཤེས་ཤིན་ཏུ་ཟབ་མོའི་དབྱིངས་སུ་སྙོམས་པར་ཞུགས་པའི་ཚུལ་མཛད་དོ།

།དེ་བཞིན་དུ་མི་བསྐྱོད་པ། རིན་ཆེན་འབྱུང་ལྡན། སྣང་བ་མཐའ་ཡས། དོན་ཡོད་གྲུབ་པ་རྣམས་ལའང༌། རིམ་པ་ཇི་ལྟ་བས་གཞན་དང༌། རང་དང༌། ནང་དང༌། གཉིས་ཀ་དང༌། ཡེ་ཤེས་ཀྱི་འཇུག་པ་སྟེ་ལྔ་ལྔ་སྦྱར་ནས་མཛད་དེ། དེ་ཐམས་ཅད་ཡོངས་སུ་རྫོགས་པར་སྦྱོང་བ་ཡང་སྐད་ཅིག་ཡུད་ཙམ་ལ་གྲུབ་པར་གྱུར་ཏོ་ཞེས་གསུངས་སོ།། ཡང་བླ་མ་དར་རྒྱལ་བ་ལ་ཁྱོད་ལ་ད་ལྟར་གྱི་སྣང་བ་འདི་ཅིར་སྣང་གསུངས་པ་ལ། ངེད་ལ་ད་ལྟའི་སྣང་བ་འདི་སྒྱུ་མ་རྨི་ལམ་ལྷ་སྐུ་གང་དང་གང་དུ་བསྒོམས་པ་དེར་སྣང་ཞིང་དྲན་པས་མ་ཟིན་པའི་ཚེ། སྣང་བ་རང་ག་མ་འདི་ཁོ་ནར་གདའ་དྲུང་གིས་གཟིགས་པ་ལ་ཇི་ལྟར་ལགས་ཞུས་པས། ཁོ་བོ་ལ་དུས་ཐམས་ཅད་དུ་སྣང་བ་འདི་དག་ཐམས་ཅད་ཆུའི་ཟླ་བ་དང་མེ་ལོང་གི་གཟུགས་བརྙན་བཞིན་གསལ་སྟོང་འཛིན་པ་མེད་པའི་ངང་ནས། དག་སྣང་ཡེ་ཤེས་ཀྱི་འཁོར་ལོ་འབའ་ཞིག་ཏུ་ཡོད་པ་ཡིན། འགའ་ཞིག་གི་བསམ་པ་ལ་ཁོ་བོ་ས་གཅིག་ཏུ་བསྡད་ན་ལེགས་སྙམ་པ་འདུག་སྟེ། ཁོ་བོ་རྒྱལ་ཁམས་ཐམས་ཅད་དུ་འགྲོ་དགོས་པ་ཞིག་ཡིན། ཁོ་བོ་གང་དང་གང་གིས་མཐོང་བ་དང་ཐོས་པ་ཐམས་ཅད་ཀྱང་དགའ་ལྡན་ནམ་བདེ་བ་ཅན་དུ་འདྲེན་པ་ལ་ཐེ་ཚོམ་མེད་པ་ཡིན་ཞེས་གསུངས། ཡང་མནལ་ལམ་དུ་རྒྱལ་ཆེན་རིགས་བཞི་དང༌། སུམ་ཅུ་རྩ་གསུམ་ལ་སོགས་པ་འདོད་པ་དང་གཟུགས་ན་སྤྱོད་པའི་ལྷ་གནས་འོག་མིན་ལ་ཐུག་པའི་བར་རྣམས་སུ་རིམ་གྱིས་ཏིང་ངེ་འཛིན་རྩལ་སྦྱོང་ཞིང་གཤེགས་པ་ལས། གནས་དེ་དང་དེ་དག་ཏུ་འཁོད་པའི་ལྷ་རྣམས་ཀྱིས་མཆོད་པ་དང་བསྟོད་པ་དཔག་ཏུ་མེད་པར་བྱས་ཤིང༌། འོག་མིན་དུ་རྒྱལ་བ་ལོངས་སྤྱོད་རྫོགས་པའི་སྐུ་ལ་ཐེག་པ་ཆེན་པོ་གསང་སྔགས་ཀྱི་ཆོས་དུ་མ་གསན་པར་མཛད། ཡང་དེ་ཉིད་དུ་བཀའ་བརྒྱུད་བླ་མ་རྒྱལ་བ་སྲས་བཅས་དུ་མའི་ཞལ་གཟིགས། སྣང་རྩེ་བྲག་མིག་ཏུ་རྒྱལ་བ་རྒྱ་མཚོ་ལྷ་ལྔ་ཞལ་གཟིགས། མདོར་ན་ཡི་དམ་གྱི་ལྷ་ཞལ་གཟིགས་པ་སོགས་ཀྱི་ཚུལ་ནི་དག་པ་ཡེ་ཤེས་ཀྱི་འཁོར་ལོ་ལ་དབང་འབྱོར་པའི་གང་ཟག་རྣམས་ཀྱི་སྐད་ཅིག་རེ་རེའི་ཚུལ་ཡང་སུ་ཞིག་གིས་བགྲང་བར་ནུས།

འོན་ཀྱང་ཚུར་མཐོང་གི་གདུལ་བྱ་དག་གི་ངོར་ཅུང་ཟད་གསུངས་པ་དག་རྣམ་ཐར་རྣམས་སུ་བཀོད་པར་ཟད་དེ། རྣམ་ཐར་མཐོང་བ་དོན་ལྡན་ན་ཡི་དམ་གྱི་ལྷ་ཞལ་གཟིཌ་རྒྱུན་ཆད་མེད་པར་སྣང་ནའང༌། གཞོན་ནུའི་དུས་ཅི་ཙམ་གསུང་བ་འདི་རྣམས་མིན་པ་ཞལ་གྱིས་མི་བཞེས་པར་མངོན་ཤེས་དང་ཞལ་གཟིགས་ཐམས་ཅད་སྤྲིན་གྱི་མཚན་མ་དང༌། མནལ་ལམ་ལ་བསྙད་པའི་ཟོལ་གྱིས་ཅུང་ཟད་ཞལ་དུ་ཤོར་བ་མ་གཏོགས་ཡེ་མི་གསུང་བར་འདུག་གོ །ཞེས་འབྱུང་བ་བཞིན་ནོ།། ཁྱད་པར་མནལ་ལམ་ལ་མངའ་བརྙེས་པའི་ཚུལ་བསྟན་ཏེ། ཕྱག་དཔེ་གཟིགས་བཞེད་པའི་པོ་ཏི་དུ་མ་ཞལ་ཕྱེ་སྟེ་སྐུ་འཁྲིས་ཀྱི་ཕྱོགས་སོ་སོར་བཀྲམ། མནལ་ལམ་དུ་སྐུའི་བཀོད་པ་མཛད་སྟེ་གཟིགས་པས་མནལ་ལས་བཞེངས་པ་ན་ཐམས་ཅད་ཐུགས་སུ་ཆུད་དེ་འོང༌། དང་པོར་ཕྱོགས་བཅུ་རེ་རེར་ལུས་ཀྱི་བཀོད་པ་བཅུ་བཅུ་བཀྱེ། དེས་སངས་རྒྱས་ཐ་དད་པ་བཅུ་རེ་ལ་ཆོས་མི་འདྲ་བ་བཅུ་རེ་ཉན་པ་ལ་སྦྱངས་པས་དང་པོར་ནི་དཀའ་བ་ལྟར་བྱུང༌། འབད་རྩོལ་སྐྱེད་པས་མྱུར་དུ་འབྱོངས་ཏེ་ད་ལྟ་ནི་ཕྱོགས་བཅུ་རེ་རེར་ཡང་ལུས་ཀྱི་བཀོད་པ་གྲངས་མེད་འགྱེད་ཅིང་སངས་རྒྱས་གྲངས་མེད་མཆོད། ཆོས་གྲངས་མེད་འཛིན་པ་ལ་དཀའ་བ་མེད་དེ། མདོར་ན་ངའི་རྨི་ལམ་སྤྲུལ་སྒྱུར་དང་སྒྱུ་མ་ཤིན་ཏུ་བྱང་པོས་སྒྱུ་མ་སྟོན་པ་ལ་ཁྱད་མེད་པ་ཡིན་གསུངས། དེས་ན་གཞུང་ལུགས་རྣམས་ལ་སྦྱངས་པའི་ཚུལ་མཛད་པ་རྣམས་ཀྱང་མནལ་ལམ་གྱི་རྩལ་ཁོ་ནས་མཛད་པ་ཤས་ཆེ་ཞིང་ཚུལ་དེས་རིག་པའི་གནས་ཐ་དག་ལ་མཁྱེན་པའི་དཀྱིལ་འཁོར་མཆོག་ཏུ་རྒྱས་ཏེ་ཐ་ན་ཡིག་རིགས་ཁོ་ནའང་དྲུག་ཅུ་ཙམ་མཁྱེན་གསུངས། དེ་ནས་ངོམ་ཤོད་དང་གཙང་གི་བྱང་རྒྱབ་ལ་འགྲོ་དོན་ལན་རེ་བྱོན། དཔོན་ཆེན་རྒྱལ་བཟང་ལ་སོགས་པའི་ཆེན་པོ་ཐམས་ཅད་དབང་དུ་འདུས། མཚུར་ཕུར་གཞལ་ཡས་ཁང་གསོས། རྒྱལ་བུ་རཏྣས་གསན་ནས་འབུལ་ཆེན་བྱུང༌། གོང་དུ་གསན་ཡང་སྒྲོ་འདོགས་མ་ཆོད་པ་ལ་དེང་ཆུང་དབུས་ནས་གོང་ན་སླེབ་དུས་དྲིས་པ་ལ།

ཚལ་པ་སི་ཏུ་ཆོས་རྗེ་གོང་མའི་སློབ་མ་དངོས་ཤེས་རབ་ཆེ་དམ་ཚིག་གཙང་བ་ན་རེ། ཆོས་རྗེ་གོང་མ་ཡིན་ངེས་སུ་འདུག་ཟེར། རྟོག་དཔྱོད་ཅན་གཞན་ཐམས་ཅད་ཀྱང་རྩོད་མེད་དུ་ངོ་མཚར་གླེང་གི་འདུག་བྱས་པས་གོང་མ་ཕྱག་ཐལ་མོ་སྦྱར་ནས་མཆི་མ་བྱུང༌། དེས་མདུན་གྱི་མི་ཆེན་ཐམས་ཅད་ཀྱང་དེ་ལྟར་གྱུར་ཏེ་ཧོར་རྒྱལ་པོས་བླ་མའི་མཚན་གསན་པས་སྤྱན་ཆབ་ཕྱུང་བ་འདི་ལས་མེད་སྐད། མཚོ་མོ་རུ་ཆུང་སོགས་བྱང་རྒྱུད་མཐའ་དག་ཏུ་གཞན་དོན་མཛད། གནམ་མཚོ་སེ་མོ་དོར་བདེ་མཆོག་ཡབ་ཡུམ་ལ་དཔའ་བོ་དང་རྣལ་འབྱོར་མ་དུ་མས་བསྐོར་བ་ཞལ་གཟིགས། ཞོ་དེན་མོ་ཆེར་སོ་སོ་ཡང་དག་རིག་བཞིའི་དོན་ཇི་ལྟ་བར་གཟིགས། མཚོ་མོ་རུ་ཆུང་གི་འགྲམ་དུ་གནས་པ་རྣམ་པ་གསུམ་གྱི་དོན་ཐུགས་སུ་ཆུད་ནས་མགུར་བཞེངས། ངང་པའི་སྟོད་དུ་ཐུབ་པའི་དབང་པོ་འཁོར་བཅས་ཞལ་གཟིགས། གཞན་ཡང་བྱང་ཕྱོགས་ཀྱི་རྒྱུད་དེ་དག་ཏུ་དག་པའི་སྣང་བ་མང་པོ་དང༌། ཐེག་པ་ཆེན་པོའི་དོན་རབ་འབྱམས་ཡིད་ལ་ཤིན་ཏུ་གསལ་བར་སྣང་ངོ༌། །ཞེས་གསུངས། དེ་ནས་དགུང་ལོ་བཅོ་བརྒྱད་པ་མེ་མོ་བྱའི་ལོ་ཁྲུམས་ཟླ་བའི་ཚེས་བརྒྱད་ལ་སྔར་གྱི་མཁན་སློབ་དང༌། གཞོན་ནུ་དཔལ་གྱིས་གསང་སྟོན་མཛད་ནས་རྣམ་དག་སྡོམ་ལྡན་ཉི་ཤུའི་དབུས་སུ་བསྙེན་པར་རྫོགས་པར་མཛད། ཤ་ཆང་གི་དྲི་བྲོ་བ་ཙམ་ཡང་སྐུའི་ཉེ་ལམ་དང་གཟིགས་སར་མི་འགྲིམ། སྐུ་འཁོར་རྣམས་ལ་ཤ་ཆང་གི་སྟོན་མོ་མི་བྱེད་པ་སོགས་ཐེག་ཆེན་སོ་ཐར་གྱི་བཅས་པ་དང་ཐུན་མོང་གི་འདུལ་བའི་བཅས་པ་ཤིན་ཏུ་ཕྲ་བ་ཡན་ཆད་ལ་ནན་ཏན་དུ་མཛད་ཅིང༌། སྐུ་འཁོར་ཡང་དགེ་སློང་དག་པ་ཚུལ་ལྡན་མང་ཐོས་ཀྱི་བསམ་གཏན་པ་རིག་གྲོལ་གྱི་སྤོབས་པ་ཅན་འབའ་ཞིག་ཚོགས། ལོ་འདིར་དཔལ་ལྡན་བླ་མ་བསོད་ནམས་རྒྱལ་མཚན་དང་མཇལ། ཕྱག་རྩེ་སྤྲོད་དུ་མཛད། འཇམ་དབྱངས་དམར་པོའི་སྒྲུབ་ཐབས་ཀྱི་ཆོས་འབྲེལ་ཡང་གསན། སྐྱོར་མོ་ལུང་པ་ལ་འབྲི་ནང་གི་ས་དམག་རྡེག་པར་བྱུང་ནས་སྐྱི་ཤོད་ཀྱི་ལྷ་སྡེ་ཐམས་ཅད་ཀྱིས་སྤྱི་ཞུས་བྱས་ཏེ་ལྷ་ས་རྐྱང་ཐང་དུ་སྤྱན་དྲངས།

མི་ཆེན་ཐམས་ཅད་ཟིལ་གྱིས་མནན་ཏེ་དམག་རང་སར་ཞི་ཀུན་གྱིས་སྤྱི་བོར་ཁུར། སྙེ་ཐང་རྒྱ་གྲོང་དུ་གོང་མོའི་སྐུ་རིམ་ཆེན་མོ་ལ་གསང་ཟུལ་བདེ་གསུམ་སོགས་ཚོགས་པ་ཁྲི་ཕྲག་མང་པོའི་དབུ་ལ་ཁྲི་གསུམ་བཤམས་པའི་དབུས་མ་ལ་རྗེ་ཉིད་དང༌། གཡས་སུ་དཔལ་ལྡན་བླ་མ་དམ་པ། གཡོན་དུ་བཞི་ཐོག་པ་བཞུགས། ཁྲོམ་ཐམས་ཅད་ཀྱང་དད་པའི་འུར་ལངས་ཏེ་གསོལ་བ་འདེབས་པའི་འུར་དིར་དུ་སོང༌། བདེ་ཆེན་དུ་བཞུགས་པའི་སྐབས་ཤིག་ཏའི་ཏུའི་ཕོ་བྲང་དང༌། གཞན་ཡང་མཁར་མིག་དཔག་ཏུ་མེད་པའི་མིང་གསུངས་ཤིང༌། དེ་རྣམས་ཀྱིས་གཞིའི་དབྱིབས། མཁར་གྱི་རྒྱ་ཁྱོན། ཁང་པའི་རྩེག་མཐོ་དམན། མིའི་གྲངས་མང་ཉུང་སོགས་སོ་སོར་གསུངས་ནས། སློབ་དཔོན་སྒོམ་རིན་པ་ལ་ཡིད་ལ་ཞོག་ཅིག་ཕྱིན་དུས་འདྲའམ་མི་འདྲ་ལྟོས་ཤིག་གསུངས་པས་ཇི་ལྟར་གསུངས་པ་བཞིན་དུ་བྱུང༌། དེ་ནས་གོང་མ་མིའི་དབང་པོ་ཇི་གིན་གན་གྱི་བརྒྱུད་པ་བཅུ་བཞི་པ། ཐོ་གན་ཐེ་མུར་ཞེས་པ་དང༌། རྒྱལ་བུ་ཨཱ་ཡུ་ཏ་ར་ཧྭང་ཐེམ་ཚེ་ཞེས་པའི་ཆོས་རྒྱལ་བྱང་ཆུབ་སེམས་དཔའ་ཡབ་སྲས་ཀྱིས་ལུང་དང་ལིང་ཇི་ལག་རྟགས། གསེར་བྲེ་དངུལ་བྲེ་གོས་དར་མང་པོའི་གནང་སྦྱིན་སོགས་བསྐུར་ནས། དིའི་ཇུ་དཔེན་དབོན་དང༌། ཀར་སྡེའི་མི་དཔོན་དཀོན་མཆོག་རྒྱལ་མཚན་སོགས་ཧོར་བོད་ཀྱི་གསེར་ཡིག་པ་མང་པོ་གདན་འདྲེན་དུ་བཏང་བ་བྱ་ལོ་ལ་ཆོས་རྗེའི་དྲུང་དུ་སླེབ། དེའི་འཇའ་ས་ལ། ཚེ་རིང་གནམ་གྱི་ཤེ་མོང་ལ་བསོད་ནམས་ཆེན་པོའི་དཔལ་ལ་བརྟེན་ནས་རྒྱལ་པོ་ངེད་ཀྱི་ལུང༌། རོལ་པའི་རྡོ་རྗེ་ལ་གསོལ་པ། ངེད་ཀྱི་མགོ་བྱས་གདུལ་བྱ་མང་པོ་ལ་དགོངས་ཏེ། ཁྱེད་བོད་ཕྱོགས་སུ་སྐྱེ་བ་བཞེས་ནས་མཚུར་ཕུའི་དགོན་པར་བཞུགས་ཞེས་ཐོས། དེའི་དོན་ལ་སྔར་གྱི་ཡོན་ཏན་དང་ཕྲིན་ལས་ལ་བསམ་ནས། སེམས་ཅན་མང་པོའི་དོན་ལ་དིང་ཇུ་དང་དཀོན་མཆོག་རྒྱལ་མཚན་གྱིས་མགོ་བྱས་གསེར་ཡིག་པ་རྣམས་གདན་འདྲེན་དུ་བཏང་ཡོད་པས། ད་ལྟ་སྙིགས་མའི་དུས་འདིར་སྡུག་བསྔལ་གྱི་གཟིར་བའི་སེམས་ཅན་ལ་དགོངས་ཏེ།

འདི་ཕྱོགས་ཀྱི་སྐལ་པ་དང་ལྡན་པའི་གདུལ་བྱ་རྣམས་ལ་ཆོས་ཀྱི་བདུད་རྩིས་ཚིམ་པར་མཛད་པ་དང༌། ལམ་གོལ་ལམ་སྟོར་བའི་སེམས་ཅན་རྣམས་ཀྱི་འདྲེན་པ་མཛད་པའི་དོན་ལ། རང་ཡུལ་སྤང་ནས་སྐུ་ལུས་ཀྱི་ཚེགས་ལ་མི་ལྟ་བར་མྱུར་དུ་འབྱོན་པར་ཞུ་ཞིང༌། ཡང་ཐུབ་པས་གཞན་དོན་དུ་དགོངས་ནས་སྡུག་བསྔལ་དང་དུ་བླངས་ཏེ། ཡུལ་ཁམས་ཐད་ཐད་དུ་སེམས་ཅན་གྱི་དོན་མཛད་པ་ཐུགས་ལ་གསལ་མོད། སྐུ་ཁམས་ཀྱི་འཚོ་སྐྱོང༌། ཆོས་ཀྱི་བཤད་ཉན། བོད་ཕྱོགས་རྐྱང་པ་ལ་ཞེན་པར་མ་མཛད་པར། འདི་ནས་མངགས་པའི་གསེར་ཡིག་པ་དེར་སླེབ་པའི་ཐད་དུ། ངེད་ལ་བསམ་ནས། འདི་ཕྱོགས་སུ་མཇལ་བའི་དུས་སུ་སངས་རྒྱས་ཀྱི་བསྟན་པ་རྒྱ་ཆེར་ཅི་ནུས་སུ་དར་བར་བྱེད་ཅིང༌། སེམས་ཅན་མང་པོ་ཐར་པའི་ལམ་ལ་དགོད་པ་ལ་དགོངས་ཏེ། བསྙད་མི་མཛད་པ་མྱུར་དུ་འབྱོན་པ། སློབ་དཔོན་ཆེན་པོ་རོལ་པའི་རྡོ་རྗེ་མཁྱེན། མཆོད་པའི་ཆས་དང༌། འཇའ་སའི་རྟེན་ལ་གསེར་བྲེ་གཅིག་དངུལ་བྲེ་གསུམ། གོས་ཕྱི་ནང་དགུ་ཚན་གཉིས་ཡོད། སྤྲེལ་ལོ་ཟླ་བ་བཅུ་པའི་ཚེས་བཅུ་ལ་ཏའི་ཏུ་ནས་བྲིས་པའི་འཇའ་ས་བཀྲ་ཤིས་པར་གྱུར་ཅིག །བྱ་བ་ཡོད། བྱ་ལོའི་སྟོན་ཡར་ཀླུང་ཏ་སིས་རྫོང་པའི་འབུལ་ཆེན་འབུལ། 

དགུང་ལོ་བཅུ་དགུ་པ་ས་ཁྱི་ཟླ་བ་དང་པོ་དང་གཉིས་པའི་མཚམས་སུ་ལྷ་ས་གུང་ཐང་དུ་སྤྱན་དྲངས། ཚལ་པ་དང་འབྲི་གུང་པས་ཞབས་ཏོག་ཆེར་བྱས། སླར་མཚུར་ཕུ་ནས་ཟླ་བ་ལྔ་པའི་ཚེས་ཉི་ཤུ་ལ་ཆགས་བཏེག །འདམ་གྱི་སྙིང་དྲུང་ཞེས་པར་བཞུགས་དུས། སྒར་གྱི་ཉེ་ལོགས་སུ་ཐོག་ཆེན་པོ་བབ་ཅིང༌། སེམས་ཅན་ལའང་མ་གནོད་པའི་ཚེ། ཆོས་རྗེའི་དྲུང་ནས་རྟེན་འབྲེལ་ཤིན་ཏུ་བཟང༌། གོང་མ་སྐུ་ཁམས་བཟང་པའི་དྲུང་དུ་མཇལ་ཞིང་བསྟན་པའི་བྱ་བའང་འགྲུབ་པར་གདའ་གསུངས་སོ།། དེ་ནས་དབུས་གཙང་གི་མི་ཆེན་རྣམས་ཀྱིས་བསུ་སྐྱེལ་དང་ཞབས་ཏོག་བྱས་ཏེ། ཀོང་དགོན་དུ་རིན་པོ་ཆེས་དབུ་མཛད་དགེ་འདུན་རྣམས་ལ། དབང་གདམས་ངག་སེམས་བསྐྱེད་སོགས་ཆོས་ཀྱིས་ཚིམ་པར་མཛད། ཆོས་རྗེ་གོང་མ་བས་ཀྱང་ནོན་ཆེ་ཐུགས་ཞིབ་ཕྲིན་ལས་ཆེ་བར་བྱུང༌། མཚུར་ཀར་གྱི་ནང་སོས་ལམ་གྱི་གྲོས་དང་སྐུ་རིམ་ཞུ་བར་བརྩམ་པ་མཁྱེན་ནས། ཁྱེད་རང་ཚོ་གྲོས་མང་མི་དགོས་ངའི་རྗེས་སུ་ཤོག་གསུངས། ཅོག་རྩེ་ལ་གོང་དུ་ཆར་ཆེས་པས་ནག་ཆུ་ལ་མི་ཐར་ཟེར་བ་ན་ཆུ་ཆུང་དུ་འགྲོ་གསུང་སྟེ། སང་ཉིན་ཆུ་ཆུང་ངུས་ལྟར་གྱུར། གཞི་བདག་གིས་ཆོས་ཡོན་དུ་ཆུ་བསྒྱུར་བ་ཡིན་གསུངས། དེ་ནས་བྱང་ནམ་ར་སོགས་བརྒྱུད་དེ་འགྲོ་དོན་དཔག་མེད་མཛད་ཅིང༌། ཤག་གི་ས་ཆར་རྗེ་ཉིད་སྔོན་རྒྱལ་པོ་ཡུལ་འཁོར་སྲུང་གི་སྲས་མཆོག་གི་བློ་གྲོས་སུ་གྱུར་པ་གསལ་བར་དགོངས་པས། དེ་བཞིན་གཤེགས་པ་སྟོང་གི་ངེས་པའི་ཚུལ་བསྟན་པ་ཞེས་བྱ་བའི་བསྟན་བཅོས་མཛད། ཤ་ཕོ་ནས་གསེར་ཡིག་པས་འུ་ལག་ཆིབས་པ་ཞུས་པས་སེམས་ཅན་ལ་གནོད་འཚེ་མི་བྱེད། ཁྱེད་རང་རྣམས་ཀྱང་འུ་ལག་མ་ཞོན་གསུངས། ཁལ་གཞོན་ཟ་མ་ཐམས་ཅད་ནང་ནས་གནང༌། ཟ་མ་འུ་ལག་མ་དགོས་པས་འཇའ་མོ་བ་ཐམས་ཅད་དགའ། རྒྱ་ཚོ་ཡ་གསུམ་དམག་འཇམ་སོགས་འཇམ་ཆེ་ཆུང་ཐམས་ཅད་ཏུ་བསྙེན་དང་འབུལ་པ་མཐའ་ཡས། ངོ་ལྐོག་གང་དུའང་སྒར་དུ་ཤ་མི་འགྲིམ་པའི་བཅའ་བ་དམ་པས་དུད་འགྲོ་དཔག་མེད་གྱི་སྲོག་ཐར་ཞིང་སྙན་པ་མཐའ་ཡས།

ཟླ་བ་དྲུག་པའི་ཚེས་བརྒྱད་ལ་སོག་ཟམ་ཁར་ཕེབ། དེར་བྱང་ཆུབ་ཀྱི་ལམ་བསྟན་པ་ཞེས་བྱ་བའི་བསྟན་བཅོས་མཛད། མཚོ་ལ་མེ་འབར། ག་རེ། གོ་བེ། ཆོམ་ལ་ཁ་རྣམས་སུ་ཧོར་བོད་མང་པོ་དང༌། སྒོམ་སྡེ་རས་ཚང་པ་སོགས་ཀྱིས་སོ་སོར་མཛོ་རྟ་བེར་ཁྲབ་གོས་དར་གནག་ལུག་ཁྲི་ར་ཅན་དང༌། བརྒྱ་འབུལ་སྟོང་འབུལ་བྱས་ཤིང་སེམས་བསྐྱེད་མན་ངག་བཟླས་ལུང་ལ་སོགས་གང་ལ་གང་མོས་ཀྱི་ཆོས་བསྟན། སྲོག་སྡོམ་དང་མ་ཎི་འབུམ་ཐེར་བྱེ་བ་དུང་ཕྱུར་ལ་སོགས་དགེ་རྒྱུན་མང་དུ་བཙུགས་པར་མཛད། གནས་སོ་སོའི་མི་མ་ཡིན་པ་རྣམས་ཀྱིས་ཀྱང་གུས་པས་བཏུད། དེ་ནས་གདན་ས་ཀརྨ་དང༌། ལྷ་སྟེང་དུ་བྱོན་ཏེ། སྟོམ་པར་ཡན། སྦུ་བོ་ཚུན་གྱི་དད་འདུན་འདུས་པའི་བན་སྐྱ་འདུས་པ་རྣམས་ལ། ནཱ་རོ་ཆོས་དྲུག་སོགས་དབང་པོ་དང་འཚམ་པའི་ཆོས་བསྟན་ཏེ། ལ་ལ་ནི། ལྡན་རང་གྲོལ་དུ་སོང་ཞིང་བསྒྲུབ་པའི་དམ་བཅའ་འབུལ་བ་དང༌། ངེས་འབྱུང་གིས་ཡུལ་ཞིང་ལོངས་སྤྱོད་རྣམས་བོར་ཏེ་རབ་ཏུ་འབྱུང་བ་དང༌། གཞན་ལ་འཚེ་བའི་བསམ་སྦྱོར་སྤངས་ནས་ཁྱིམ་པ་བྱང་སེམས་ཀྱི་བརྟུལ་ཞུགས་འཛིན་པ་སོགས་ཏེ། མདོར་ན་མཇལ་ཚད་ངན་འགྲོའམ་འཁོར་བ་གང་རུང་ལས་ཐར་ནས་ཐར་པ་དང་ཐམས་ཅད་མཁྱེན་པའི་གོ་འཕང་ལ་འགོད་པར་མཛད། ཀརྨར་མགོན་པོ་བྱམས་པ་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཞལ་གཟིགས་ནས། རང་སེམས་གདོད་ནས་དག་པ་ཆོས་ཀྱི་དབྱིངས་ཞེས་སོགས་གསུངས། ཡང་དེའི་ཚེ་འཕགས་མ་སྒྲོལ་མ་རིག་པའི་ལྷ་མོ་དུ་མས་བསྐོར་བ་གཟིགས་ཏེ། རིན་ཆེན་རི་བོའི་དབུས་ན་ལྷུན་པོ་ དང༌། །ཞེས་སོགས་གསུངས། རྟེན་རྣམས་ལ་རབ་གནས་མཛད་པའི་ཚེ། རྒྱལ་བ་སྲས་བཅས་རྣམས་ཀྱིས་མེ་ཏོག་གི་ཆར་འབེབས་པར་གཟིགས་ཏེ། བཀྲ་ཤིས་གང་ཞིག་གདོད་ནས་རྣམ་དག་པ། །ཞེས་སོགས་གསུངས། ཡང་སྤྱན་རས་གཟིགས་ཞལ་གཟིགས་ནས་ཆོས་ཀྱི་སྙིང་པོ་མདོར་བསྡུས་པ་ཞེས་བྱ་བའི་བསྟན་བཅོས་མཛད། ཡང་ཤཱཀྱའི་རྒྱལ་པོ་གཟིགས་ཤིང་སྣོད་བཅུད་ཕྲ་རགས་ཀྱི་བཀོད་པ་ཐུགས་ལ་ཤར་ནས་འཇིག་རྟེན་ཆགས་ཚུལ་མི་འདྲ་བའི་འདོད་པ་བརྗོད་པ་ཞེས་བྱ་བའི་བསྟན་བཅོས་མཛད།

ལྷ་སྟེང་དུ་འཇམ་དབྱངས་དཀར་པོ་ཞལ་གཟིགས་ནས་བསྟོད་པ་མཛད། ཡང་དེ་ཉིད་དུ་རྡོ་རྗེ་ལུས་ཀྱི་དཀྱིལ་འཁོར་གསལ་བར་གཟིགས་ཏེ། ཧེ་རུ་ཀ་དཔལ་མཁའ་འགྲོའི་ཚོགས་བཅས་གཡོ་མེད་བདེ་བའི་བདག །ཅེས་སོགས་གསུངས། ཡང་རྫོགས་པ་ཆེན་པོ་ཐོད་རྒལ་གྱི་རྟོགས་པ་མངོན་དུ་གྱུར་ཏེ། རང་སེམས་སྙིང་པོ་སྟོང་གསལ་ཀུན་ཏུ་བཟང༌།། གདོད་ནས་དག་པ་རྫོགས་པ་ཆེན་པོའི་དབྱིངས།། གཞི་ལྔའི་གདངས་ལས་རང་གསལ་ཀུན་ཏུ་ཁྱབ།། འོད་ལྔའི་གདངས་ལ་རང་གནས་མཉམ་པར་བཞག། ཅེས་སོགས་གསུངས། ཀརྨར་ཚོགས་པ་ཁྲི་ཚོ་ཙམ་ལ་ཆོས་གསུངས་ཚེ། གསེར་ཡིག་པས་ནམ་མཁར་ཉི་ཟླའི་བར་ན་ཤེལ་གྱི་མཆོད་རྟེན་སྟེང་དྲུང་བཞུགས་པར་རིང་ཞིང་མཐོང༌། འདི་སྐབས་ཞིག་ཏུ་རྒྱ་གར་གྱི་ཛོ་གི་ལྔ་འོངས་ཏེ་ངེད་རྣམས་རྒྱ་ནག་རི་བོ་རྩེ་ལྔ་ལ་འགྲོ་འདི་བྱང་ཆུབ་ཀྱི་ཤིང་ལ་འཕགས་པ་ཀླུ་སྒྲུབ་ཀྱིས་ཕྱག་བརྐོས་མཛད་པ་ཡིན་པས་རེ་ཞིག་ཕྱག་ཏུ་འཆོལ། ངེད་རང་ལྔ་ག་མ་འཛོམ་གྱི་བར་སུ་ལའང་མི་གཏོད་པ་ཞུ་ཟེར་ནས་ཇོ་བོ་གནྡྷོ་ལ་ཕུལ། དེ་རྣམས་ཆོས་སྐྱོང་གི་སྤྲུལ་པར་གྲགས་ཏེ་ཕྱིས་གར་སོང་མ་རྙེད། དེ་ནས་བཟུང་སྟེ་མཆོད་ཡུལ་གྱི་གཙོ་བོར་མཛད་ནས་ཉིན་རེ་ཞིང་མཆོད་པ་ཐུན་རེས་ཀྱིས་བརྗེ་བ་དང༌། ཉིན་མཚན་དུ་ཐུན་བཞིར་ཕྱག་དང་བསྐོར་བ་མཛད། དེས་སྐུ་འཁོར་ཐམས་ཅད་ཀྱང་ཡིད་བསྐུལ་ཏེ་དགེ་བ་ལ་རྩེ་གཅིག་པར་གྱུར། དེ་ནས་ཟླ་བ་བཅུ་གཉིས་པའི་ཚེས་གཅིག་ལ་འདན་ཀློང་ཐང་དུ་ཕེབ་གླིང་གི་དཔོན་ཆེན་དུ་དབེན་ཤ་ཆའོ་ཐའོ་སོགས་ཀྱིས་མཇལ། བྱང་ལམ་ལ་འབྱོན་པར་ཞུས་ཀྱང་འདིར་འགྲོ་དོན་ཆེ་གསུངས་ནས་ཀྲེ་ལ་བྱོན། ལྕགས་མོ་སི་ཏུ་ཁྲི་དཔོན་སྟོང་དཔོན་སོགས། ཚ་འཕྲང་ཤལ་ཁོག་གི་མི་དཔོན་བན་སྐྱ་རྣམས་དང༌། ཀྲེའི་ས་ཆར། རྣམ་རྒྱལ་བླ་མ་དཔལ་ལྡན་པ་དཔོན་སློབ་སོགས་དད་ལྡན་གྱི་གདུལ་བྱ་རྣམས་ཀྱིས་འབུལ་ནོད་བཀུར་སྟི་རྒྱ་ཆེན་པོ་བསྒྲུབས་ལ། རང་རང་གང་འདོད་ཀྱི་ཆོས་དང་ཟང་ཟིང་གི་སྦྱིན་པས་ཚིམ་པར་མཛད།

བླ་མ་དཔལ་ལྡན་པ་སོགས་ཀྱིས་ཞུས་པའི་ངོར། ཆོས་ཀྱི་གཏམ་དམ་པ་དགྱེས་པའི་སྒྲོན་མ་ཞེས་བྱ་བའི་བསྟན་བཅོས་མཛད། དེ་ནས་ཚ་འཕྲང་བརྒྱུད་དེ་རྨ་ཆུ་གླིང་ཁུགས་སུ་ཕེབས་པར་ཉེ་བ་ན། རང་རེ་རྟ་ཁ་བག་ཙམ་ཐལ་འདུག །ལྷོ་ཕ་གི་ན་འབོ་གངས་དཀར་ཡོད་པ་ལ་སྒོམ་ཞིང་སྡོད་རྒྱུར་ད་ཤིང་ཀུན་བར་དུ་འགྲོ་བ་ལས་འོས་མེད་གསུངས། འདིའི་དུས་ཧོར་ཡུལ་དུ་ཏི་ཤྲི་ཀུན་དགའ་རྒྱལ་མཚན་གཤེགས། སོག་པོའི་མིང་དཔོན་ངོ་ལོག་ཕོ་བྲང་ཤང་ཏོ་བསྲེགས་པ་མཁྱེན་པར་ འདུག །ཁྱི་ལོ་བཅུ་གཉིས་པའི་ཉེར་ལྔ་ལ་རྨ་ཆུ་གླིང་ཁུགས་སུ་ཕེབས། དེར་ཆོས་ཁྲི་ཆེན་པོ་བརྩིགས་ནས་གདུལ་བྱ་རྣམས་ལ་སེམས་བསྐྱེད་སོགས་ཆོས་འཁོར་རྒྱ་ཆེན་བསྐོར། ས་ཕྱོགས་དེ་ཉིད་དུ་ལྷོག་པ་མང་ས་ཞིག་ཡིན་པར་སྣང་བ་ལ་དེ་ཕྱིན་ལོ་འགར་ལྷོག་པའི་གནོད་པ་མ་བྱུང་ཟེར། དེའི་དབྱར་དེར་ཆོས་ཁྲིའི་རྩ་བར་སྔར་སྐྱེ་མ་མྱོང་པའི་མེ་ཏོག་རྩ་བ་གཅིག་ལ་སྡོང་བུ་བརྒྱ་ཡོད་པ། སྡོང་བུ་རེ་རེར་མེ་ཏོག་བརྒྱ་བརྒྱ་ཡོད་པ། མེ་ཏོག་རེ་ལ་འདབ་མ་སེར་པོ་སྟོང་སྟོང་ཡོད་པའི་ལྟེ་བ་དམར་པོ་ལ་གེ་སར་སེར་པོ་ཡོད་པ་ཞིག་སྐྱེས་བྱུང་པ་ལ། མཐོང་ཞིང་ཐོས་པ་ཐམས་ཅད་ངོ་མཚར་སྐྱེས་ཏེ། ཀྱུ་ར་སྟོན་པ་དགེ་བཤེས་ཞིག་གིས་གཞན་མང་པོ་ལ་ཕན་སེམས་ཀྱིས་མེ་ཏོག་གི་རྣམ་པ་དེ་སྤར་དུ་བཏབ་ནས་ཁ་ཡིག་བྱས་ཏེ་ཡུལ་གྲོང་རྣམས་སུ་འགྲིམ་པས། དེ་མཐོང་ཚད་ཀྱང་ཐར་པའི་ཁམས་བརྟས་པར་མཛད་དོ།། ཕག་ལོ་ཟླ་བ་གཉིས་པའི་ཚེས་དྲུག་ལ་བྱ་ཁར་ཕེབས། རྒྱལ་བུ་སངྒྷ་ཤྲཱིས་བསུས་ཏེ་ལ་བར་རྒྱལ་བུའི་ལྷ་ཁང་དུ་ཕེབས་པའི་ཚེ། མགོན་པོ་མ་ཕམ་པ་ཞལ་གཟིགས་ཤིང་སྨོན་ལམ་གྱི་ཚིགས་བཅད་དང༌། མདོར་བསྡུས་པའི་ཆོས་ཀྱི་གཏམ་མཛད། ཁ་བྲེའི་རི་ལ་བཞུགས་པའི་ཚེ། སྟོན་པ་འཁོར་བཅས་ཞལ་གཟིགས། དེ་ནས་ཀན་ཅིའུ་ཞེས་བྱ་བའི་ཡུལ་དུ་དྷརྨ་ཤྲཱི་ཙིང་ཝང་ཞེས་པའི་རྒྱལ་བརྒྱུད་ཆེན་པོ་དང༌། ཧྱིང་དབེན་གྱི་ཁྲིམས་ར་ཡོད་པའི་མི་དཔོན་གྱི་མགོ་བྱས་གདུལ་བྱ་དཔག་ཏུ་མེད་པས་འབུལ་ནོད་ཞབས་ཏོག་རྒྱ་ཆེན་པོ་བྱས་ཏེ་ཐམས་ཅད་སྨིན་གྲོལ་ལ་འགོད་པར་མཛད།

དེ་རྣམས་སུ་ཆ་ག་པའི་གནོད་པས་ཉི་མ་འགྲིབ་བ་བྱུང་བ་ཞུས། བཀའ་ཤོག་གནང་བ་བསྒྲགས་པར་གར་སོང་ཆ་མེད་དུ་སོང༌། རྒྱལ་བརྒྱུད་དང་མི་དཔོན་ཐམས་ཅད་དང་པྲཛྙཱ་ཝང་དམའ་ཕབ་འདུག་པ་བདེ་བར་བཏང༌། དབང་ཧུ་བརྩོན་ལས་བཀྲོལ། ཟླ་བ་དྲུག་ཙམ་བཞུགས། དྷརྨ་ཙིང་ཝང་དང་དིང་འཇུ་ཕིང་ཆང་དམག་བསགས་འཐབ་དུས་བཏབ་ནས་རྩོད་པར་འདུག་པ་ཞལ་ཏས་འཁྲུག་པ་བཅག །དེའི་སྐབས་སུ་སླར་ཡང་གོང་ནས་ལུང་དང་གནང་སྦྱིན་བསྐུར་ནས་མི་དཔོན་མང་པོ་སྤྱན་འདྲེན་དུ་སླེབ། ཁྲིམས་དམག་གིས་རིམ་པས་ཕོ་བྲང་དུ་སྤྱན་དྲོངས་གསུངས་པའི་ལུང་འདུག་ཀྱང་འཇའ་མོ་ཚུགས་གསུམ་གྱི་བར་ལ་འཐེན་གསུངས། ཟླ་བ་གསུམ་པའི་ཚེས་གསུམ་ལ་སའི་ཆར་བབ་ལྟས་ངན་པ་བྱུང་བས། དུས་ངན་པ་ཤར། གཏམ་ངན་ཆེན་པོ་ཞིག་མྱུར་དུ་འོང་གསུངས། དེའི་ཉིན་ཏི་ཤྲིའི་གདུང་ས་སྐྱར་སྤྱན་འདྲེན་པ་དང༌། དབུས་གཙང་དུ་ཆོས་འཁོར་སྒྲུབ་པའི་ཡོ་བྱད་གནང་ས་ཆེན་རྣམས་ཡར་ཡོང་བས་ངོ་ལོག་གིས་བཅོམ་པར་འདུག །ལྔ་པའི་བཅུ་གཉིས་ལ་ས་སྐྱའི་དཔོན་ཆེན་དཔལ་འབུམ་གྱིས་ཞུ་བ་ཏི་ཤྲིའི་གདུང་ཆོས་འཁོར་འབྱོན་གྱི་ཡོད་པས་མཛོ་མཆི་མེད་ལྔ་བཅུ་ཞུ་ཟེར་བ་སླེབ་པས་མི་ཉུང་པར་བཞད་ནས་མི་བརྫུན་མ་འདི་ཚོ་མཚར། གདུང་ཆོས་འཁོར་བྱུང་ན་ད་དགའ་སྟེ་བཅོམ་པའི་ལྷག་མ་ད་ཕྲུག་འགའ་ཞིག་ཞག་ལྔ་ན་སླེབ་འོང་གསུང་སྟེ་དེ་ཁོ་ན་ལྟར་བྱུང༌། ཀླུ་ཆུ་ཕན་ཆད་དུ་མ་བྱོན་པས་དེ་རྣམས་ལོ་ཉེས། གར་བྱོན་གྱིས་ཐམས་ཅད་ལོ་ལེགས། དེ་ནས་གསེར་ཡིག་པ་རྣམས་ག་ཆུར་ལོག་གོང་དུ་སྦྱོར་དྲུག་པ་ཆེན་པོ་ཚ་གོ་ཤེས་རབ་དཔལ་ཟེར་བའི་ཕྲིན་ལས་ཅན་དེས་སྤྱན་དྲངས་ཏེ་ལྷོ་ཕྱོགས་ཡར་ལམ་ཁུགས་པ་ལམ། གཉན་ཚེ་དེ་གོང་བཤལ་ཚ་གྲང་ལྕགས་མོ་བརྒྱུད་ཏེ་ཕེབས། གོང་དུ་སྒོར་མོ་འདབ་མི་བཏང༌། རྒྱལ་མོ་རོང་ལ་བྱོན། ཚུགས་ཞེ་བདུན་གྱིས་རབ་སྒང་དུ་ཕེབས། དབྲ་འགྲུ་སྒོ་ལྡིང་འཁྲུགས་པའི་དམག་སོགས་མཐའ་ཡས་པ་འདུག་པ་རྣམས་ཞི་བར་མཛད་དེ།

ཡིག་ཁྲིགས་ཉིས་བརྒྱར་ཉེ་བ་མཛད། སྤྱིར་ཡུལ་ཕྱོགས་དེའི་འཁྲུག་པ་ཆེ་ཆུང་དང་ཤ་འཁོན་ཐམས་ཅད་ལོ་ཉི་ཤུ་རྩ་ལྔའི་བར་ལ་ཕུལ་ཏེ། ཐམས་ཅད་བདེ་འཇགས་སུ་གྱུར། ཟླ་བ་དགུ་པ་ནས་བྱི་ལོ་ཟླ་བ་གཉིས་པའི་བར་འགོར་འཁྲུག་སྡུམ་ལ་གསེར་སྲང་ཉིས་སྟོང་རྟ་བདུན་བརྒྱ་ཇ་སིག་ཆེན་ལྔ་བརྒྱ་སོགས་གནང༌། རབ་སྟོད་དུ་སེང་གེ་སྒང་བཏབ། ཡོན་བཙུན་བཀྲས་རིན་མཚུར་ཕུའི་བྱ་འདབ་ལྷ་ཁང་གསོ་བ་ལ་འདི་དུས་བརྫངས། ཝ་ག་བོ་ཞེས་བྱ་བའི་རི་ཁྲོད་དུ་བཞུགས་པའི་ཚེ། བྱམས་པ་མགོན་པོ་དང༌། ཕྱག་ན་རྡོ་རྗེ་ལ་འཇིག་རྟེན་དང་འཇིག་རྟེན་ལས་འདས་པའི་འཁོར་དུ་མས་བསྐོར་བ་ཞལ་གཟིགས་ནས་དེ་དང་དེའི་བསྟོད་པའང་མཛད། སྐབས་ཞིག་མནལ་ལམ་དུ་རྡོ་རྗེ་འཇིགས་བྱེད་ནམ་མཁའི་དབྱིངས་གང་བར་བྱས་ནས། བར་ཆོད་རྩོམ་མཁན་གྱི་འདྲེ་ངན་འདྲ་འདུག་པ་རྣམས་རྡོ་རྗེའི་རྭ་རྩེ་ལ་བླངས་ཏེ་ཐལ་བ་རྡུལ་དུ་བརླགས་ནས་ཡེ་མེད་པར་བྱས་ཡོད། དོ་ཞག་ཡོན་མཆོད་སུ་ལའང་བར་ཆོད་མི་འོང་པར་ཡོད་གསུངས། ཁྱད་པར་ཕྱོགས་དེའི་མི་མ་ཡིན་གཏུམ་པོ་རྣམས་ཀྱིས་དད་པས་ཞབས་ལ་བཏུད་ནས་དགེ་བསྙེན་གྱི་སྡོམ་པ་མནོས། རྡོ་རྗེ་བློ་གྲོས་གློག་གི་ཕྲེང་བ་ཅན་དང༌། རྡོ་རྗེ་བློ་གྲོས་ཐོག་གི་ཕྲེང་བ་ཅན་སོགས་ཀྱི་མིང་བཏགས་ནས་སྲུང་མར་བསྐོས། གོང་ནས་གསེར་ཡིག་པ་རྣམས་ལ་སྤྱན་མ་འདྲོངས་པའི་རྩ་ར་ཡོང་བར་བྱུང་བར་སྒོར་མོ་འདབ་མིས་ཞུས་པས་ཁྲོལ། སླར་ཡང་གོང་ནས། ངེད་ལ་དགོངས་ནས་མདོ་སྨད་དུ་ཕེབ་འདུག་ཀྱང་མི་དཔོན་རྣམས་གོ་མ་ཆོད་པས་སླར་བོད་ལ་བྱོན་འདུག །བླ་མ་འདིར་བྱོན་ནས་སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་པར་བྱེད་པའི་བྱ་བ་དང༌། རྒྱལ་ཁམས་ཆེན་པོ་བདེ་བར་བྱེད་པའི་བྱ་བ་བཟང་པོ་ཇི་ལྟར་བྱེད། ངེད་དང་མཇལ་དུས་རང་རེ་ཡོན་མཆོད་ཤེས་མོད། གལ་ཏེ་མི་འབྱོན་ན་མི་དཔོན་མང་པོ་མངགས་ཏེ་སྡེ་དགོན་དང་མི་སྡེ་མང་པོ་ལ་གནོད་པའི་གཞིར་འགྱུར་བ་སྲིད་པས།

སངས་རྒྱས་ཀྱི་བསྟན་པ་རིན་པོ་ཆེ་དང༌། ངེད་ལ་དགོངས་ཏེ་མངགས་པའི་གསེར་ཡིག་པ་རྣམས་ཀྱིས་སླེབ་མ་ཐག་འབྱོན་པར་ཞུ། ཞེས་སོགས་ཀྱི་འཇའ་ས་གནང་སྦྱིན་ཁྱེར་ནས། ཤེས་རབ་ཧུ་ཤྲི་བྱ་བའི་མི་དཔོན་གྱིས་མདོ་སྨད་དུ་ཕེབས་པ་ལ། སེམས་ཅན་མང་པོ་ལ་གནོད་ཀྱིས་དོགས་ནས། འཇམ་དབྱངས་གུའི་ཤྲིས་འཇའ་ས་གནང་སྦྱིན་ཁྱེར་ཏེ་རབ་སྒང་དུ་ཕེབས། དྲུང་ནས་ཀྱང་གདུལ་བྱ་དུས་ལ་བབ་པར་མཁྱེན་ནས། བྱི་ལོ་ཟླ་བ་བདུན་པའི་བཅོ་བརྒྱད་ལ་རབ་སྒང་ནས་ཆགས་བཏེག་སྟེ་ཤིང་ཀུན་དུ་ཕེབས་དུས། ཤིང་ཀུན་སྡེ་ཆེན་གྱི་མཁན་པོ་དཔལ་ལྡན་མཆོག་གིས་ཐོགས་དྲངས་དགེ་འདུན་སྟོང་ཕྲག་མང་པོ་དང༌། མི་དཔོན་མང་པོ་སོགས་དཔག་ཏུ་མེད་པས་འབུལ་བ་བཀུར་སྟི་རྒྱ་ཆེན་པོ་བསྒྲུབས་ཤིང༌། རང་རང་གང་ལ་གང་མོས་ཀྱི་ཆོས་དང་ཟང་ཟིང་གི་སྦྱིན་པས་ཚིམ་པར་མཛད། གོ་དན་ཨི་ཇན་གྱི་གདན་ས་བྱང་ངོས་སུ་ས་སྐྱ་པཎྜི་ཏའི་གདན་ས་བྱང་ངོས་སྤྲུལ་པ་སྡེར་བྱོན་འགྲོ་བ་མང་པོའི་དོན་མཛད། དེ་ནས་སྦིག་ཐེ་མུར་ཇེ་ཤྲིས་ཐོག་དྲངས་དབེན་གྱི་མི་དཔོན་སོགས་ཀྱི་བཀུར་ཞིང་མི་ཉག་འགའི་རྒྱལ་ཁམས་སུ་ཐམས་ཅད་སྨིན་གྲོལ་ལ་བཀོད། བཀྲ་ཤིས་འཕྲུལ་སྣང་གི་གཙུག་ལག་ཁང་དུ་སངས་རྒྱས་བྱང་སེམས་དཔག་མེད་ཞལ་གཟིགས། རྒྱའི་ངོ་ལོག་གི་མི་དཔོན་ཆེ་བ་ཞིག་སྲོག་བསྐྱབས་ཏེ་རབ་བྱུང་བྱས། མི་སྡེ་ཐམས་ཅད་བདེ་བར་ཐར། དུང་ཆིང་འཇའ་མོར་མགུར་ཆམ་ཞིག་བྱུང་བ་ལ། ངས་རྨི་ལམ་ཞིག་བཟུང་ནས་ནད་འདི་འདྲ་དྲག་པར་བྱ་དགོས། གཉིད་མ་སྐྲོག་གསུངས། མནལ་སད་པ་དང་བསྙུན་པ་དེ་སངས་ཀྱིས་དངས་འདུག ། ཇི་ལྟར་མཛད་པ་ལགས་ཞུས་པས། ངས་པོ་ཏ་ལར་ཕྱིན། འཕགས་པ་སྤྱན་རས་གཟིགས་སྐུ་མདོག་དམར་པོ་ཕྱག་ན་བདུད་རྩིའི་བུམ་པ་བསྣམས་པ་དང་མཇལ། ང་ལ་བུམ་པ་དེ་གཏད་ནས་འདི་ལ་འཐུང་ཞིག་གསུངས། འཐུང་པས་བདེ་གསལ་གྱི་ཏིང་ངེ་འཛིན་ཀྱང་སྐྱེས་ནད་ཀྱང་དྲག་གསུངས། དེ་ནས་ཕྱི་ལོ་ཟླ་བ་བཅུ་གཉིས་པའི་ཚེས་བཅོ་བརྒྱད་ལ་ཕོ་བྲང་ཆེན་པོ་ཏའི་ཏུར་ཕེབ།

མཆོད་རྟེན་སྔོན་པོར་བཞུགས། ཉེར་གསུམ་ལ་མཆོད་ཡོན་མཇལ། འདི་དུས་གོང་མ་ཐོ་གན་ཐི་མུར་རྒྱལ་སར་བཞུགས་པའི་ལོ་ཉེར་བརྒྱད་པ་ཡིན། ཉེར་དྲུག་ལ་རྒྱལ་བུའི་སྲས་མཻ་ཏྲི་ཕ་ལ་འཁྲུངས་གོང་མ་ཡབ་སྲས་གུས་པ་མཐའ་ཡས། གན་ཆེ་ཆུང་སོ་སོ་ནས་འབུལ་ཞབས་བཀུར་སྟི་གཞལ་གྱིས་གར་ལང༌། གནམ་མཆོད་ཐམས་ཅད་ཀྱིས་ཟླ་མེད་པར་བཀུར། རྒྱལ་པོ་ཆེན་པོ་ལ་རྡོ་རྗེ་རྣལ་འབྱོར་མ་ལ་སོགས་ཀྱི་དབང་བསྐུར་ཞིང་མན་ངག་གི་ཉམས་ཁྲིད་ལ་ནཱ་རོ་ཆོས་དྲུག་ལྷན་ཅིག་སྐྱེས་སྦྱོར། ཕྱག་རྒྱ་ཆེན་པོ་གང་གཱ་མ། བསམ་གཏན་ཐུན་འཇོག ། སྐུ་གསུམ་ངོ་སྤྲོད་རྣམས་གསུངས། རྒྱལ་བུ་ཆེན་པོ་ལ། ཡབ་ལ་ཕུལ་བ་རྣམས་ཀྱི་སྟེང་དུ། རྒྱལ་བ་རྒྱ་མཚོའི་དབང༌། སྐྱེས་རབས་བརྒྱ་རྩའི་བཤད་པ། རྒྱུད་རྩ་འགྲེལ། མདོ་སྡེ་རྒྱན་རྩ་འགྲེལ། དཔལ་དུས་ཀྱི་འཁོར་ལོ་རྩ་འགྲེལ། དེའི་ཆ་ལག་གི་རྒྱ་གཞུང་དང་བཅས་པ་རྣམས་ཀྱི་བཤད་པ་རྒྱས་པ་ཕུལ། རྒྱལ་རྒྱུད་ཞིང་དབེན་ཐས་ཀྱི་མི་དཔོན་གྱིས་ཐོག་དྲངས། རྒྱ་ཧོར། སོག་པོ་ཡུ་གུར། མི་ཉག། ཀའུ་ལེ་སོགས་ཀྱི་མི་ཆེན། སྡེ་དཔོན། སྐྱ་སེར་དཔག་ཏུ་མེད་པ་རྣམས་ལ་ཟབ་ཅིང་རྒྱ་ཆེ་བའི་ཆོས་ཀྱི་ཆར་ཆེན་པོ་ཕབ་སྟེ། གང་ལ་གང་འདུལ་གྱིས་དབང་པོ་དང་འཚམ་པར་སྨིན་གྲོལ་མཛད། ཉེས་པ་ཅན་སྤྱི་ཐར་བའི་འཇའ་ས་དང༌། ཁྱད་པར་རྒྱལ་བུ་ཆེན་པོས་བནྡྷེས་གོང་མ་ལ་ཕྱག་མི་དགོས་པར་བཀུར་བ་ལ་ཕྱིས་རྒྱལ་བརྒྱུད་དང༌། མི་ཆེན་གྱིས་བནྡྷེའི་ཕྱག་བླངས་འདུག །རྒྱལ་ཁམས་མ་བདེ་བ་དེས་ལེན། ད་ཕྱིས་དེ་འདྲ་མ་བྱེད་ཟེར་བ་སོགས་བསྟན་པ་ཤེད་སྐྱེད་ཀྱི་འཇའ་ས་རྣམས་གནང༌། བོད་ཏུ་སྒྲོགས་པ་ལ། སྡེ་དཔོན་དཀོན་མཆོག་རྒྱལ་མཚན་དང༌། ཆོས་རྗེ་པ་ཉིད་ཀྱི་དཔོན་མགོ་གསུམ་རྣམས་བཏང༌། ཐུགས་བྱམས་པ་ཆེན་པོའི་བྱིན་རླབས་ཀྱིས་ཕྱི་ནང་གི་ངོ་ལོག་ཐམས་ཅད་ཞི། ནད་ཡམས་དཔག་མེད་ཡོད་པ་ཐམས་ཅད་ཆད། སྔོན་མ་བྱུང་བའི་ལོ་ལེགས་བཏུད་མར་བྱུང་བས་རྒྱལ་བློན་འབངས་དང་བཅས་པ་དམ་པའི་ཆོས་ལ་ཡིད་ཆེས་ཤིང་གུས་པ་འཕེལ་བར་གྱུར།

ཆོས་རྗེ་ཉིད་ཀྱི་བཀའ་དྲིན་ལས་འབྲི་གདན་ཚལ་པ་མཚུར་ཀར་སོགས་ལ་ལས་ཀ་རྙིང་གསོ་གསར་གནང་མང་དུ་བྱུང༌། རྒྱལ་ཁམས་བདེ་བ་ལ་བཀོད་དོ།།

རྒྱལ་པོ་ཆེན་པོ་དམ་པའི་ཆོས་ཀྱི་དགོངས་པ་བཞེད་པ་བཞིན་གྲུབ། རྒྱལ་བུ་ཆེན་པོ་ནི་མཁྱེན་པ་དང་རྟོགས་པ་ཟླ་མེད་པར་གྱུར་ཏེ་བསྟན་བཅོས་མཁས་པ་དགྱེས་ནུས་པ་དུ་མ་མཛད། ཐན་པ་ཆེན་པོ་བྱུང་བའི་ཚེ་གོང་ནས་ཆར་འབེབས་དགོས་པའི་ལུང་ཉི་མ་ཤར་མཚམས་ལ་བྱོན་པས་ཉི་མ་ཕྱེད་ནས་ཆར་ཆེན་པོ་བབ། སྐབས་ཞིག་ཁོ་བོ་རྒྱལ་པོ་ཆེན་པོ་ཞིག་གི་བུར་གྱུར་ཏེ་རྒྱན་དུ་མས་བརྒྱན་ཅིང་ཡབ་དང་ལྷན་ཅིག་ཁང་བཟང་གི་སྟེང་དུ་རྩེ་བ་གསལ་བར་སྣང་ཞེས་གསུངས་པ་ཕྱིས་ཏཱ་མིན་རྒྱལ་པོ་རྗེ་ཉིད་ཀྱི་སྐུའི་བཀོད་པ་ཡིན་འདུག་པས་དེ་ལ་དགོངས་པ་འདྲ་སྙམ། ལོ་ངོ་གསུམ་བཞུགས་པའི་རྗེས་ལ། ཆོས་རྗེའི་གསུང་ནས། གོང་མའི་ཆབ་སྲིད་ལའང་བདེ་དོག་ཅུང་ཟད་ཀྱི་རྟགས་མཚན་སྣང་ལ། རྒྱལ་པོ་ཆེན་པོའི་སྐུ་ཚེ་འང་རིང་པོ་མི་བཞུགས་པའི་རྨི་ལྟས་འདྲ་བྱུང་ཞིང༌། རང་རེ་འདིར་བསྡད་ཀྱང༌། དུས་སྐབས་ཀྱི་སྟོབས་ཀྱིས་དེ་རྣམས་བཟློག་པར་དཀའ་བར་འདུག་པས། ནུབ་ཕྱོགས་སུ་འགྲོ་བའི་ཞུ་བ་ནན་ཅན་བྱེད་དགོས་པར་འདུག །ལམ་དུའང་གདུལ་བྱ་མང་པོ་ཞིག་ལ་སྐལ་པ་དང་འཚམས་པར་ཕན་གདགས་དགོས་པ་ཡོད་ཅེས། གུའི་གུང་རིན་ཆེན་དཔལ་ལ་གསུངས་ཤིང༌། དེ་དང་མཐུན་པར། གོང་མ་ཡབ་སྲས་ཀྱི་དྲུང་དུ། ཞུ་བ་ཡང་དང་ཡང་དུ་ཕུལ་ནའང་གོང་མ་ཡབ་སྲས་ཀྱིས་མ་གནང་ཞིང་ཞུ་བ་དྲག་ཏུ་ཕུལ་བའི་དུས་ཞིག །རྒྱལ་བུ་ཆེན་པོས་སྤྱན་ཆབ་བཏོན་ནས། བླ་མ་ཅིས་ཀྱང་བཞུགས་པར་ཐུགས་རྗེས་འཛིན་པར་ཞུ་ཞེས་སོགས་གསུངས། ཡང་ལའོ་ཇང་ཆིང་སང་དང་ཞིང་ར་མུན་ཆིང་སར་བྱ་བའི་མི་དཔོན་ཆེན་པོ་གཉིས་ཀྱིས་ཆོས་རྗེའི་དྲུང་དུ་ཕྱག་འཚལ་པུས་མོ་བཙུགས་ཏེ། བླ་མ་ལ་ཞུ་ན། སྔར་སྨན་ཙེ་ནས་ཀྱི་འདབ་སྒོ་རྣམས་ལོ་དགུ་ལ་ཆད། དེ་སྟོབས་ཀྱིས་དངུལ་བྲེ་ཆེན་རེ་ལ་འབྲུ་འཇག་ལྔ་ལས་མེད་པ་ལ། བླ་མ་ཁྱེད་བྱོན་ནས་ནད་ཡམས་རྣམས་ཆད། རྒྱལ་བུ་ཆེན་པོ་ལ་སྲས་འཁྲུངས། ཕྱི་ནང་གི་ངོ་ལོག་བརྩམས་པ་རྣམས་ཀྱང་རང་སར་ཞི་ནས་འདབ་སྒོ་རྣམས་ཕྱོགས་ཕྱོགས་ནས་སླེབ།

ད་ཞག་དངུལ་བྲེ་ཆེན་ལའང་འཇག་བརྒྱད་ཅུ་མར་སོང་འདུག །གོང་མ་ཡབ་སྲས་ཀྱང་སྤྱན་ཆབ་བཏོན་ནས་བཞུགས་པའི་ཞུ་བ་བྱེད་ཅིང་འདུག་པ། སྐྱེ་བོ་ཕལ་གྱིས་ཀྱང་འབྲུ་འཕེལ་ཞིང་བཀྲ་ཤིས་པའི་བླ་མ་ཞེས་མཚན་གསོལ་བའི་སྐབས་འདིར། དེ་ཙམ་ཞུ་བ་ནན་ཅན་མཛད་ནས་བོད་དུ་ཅི་མཛད་དུ་འབྱོན་པ་ཡིན། སྔར་བླ་མ་འཕགས་པ་དང་སེ་ཆེར་རྒྱལ་པོ་ཡོན་མཆོད་བཞིན་དུ། སངས་རྒྱས་ཀྱི་བསྟན་པ་རིན་པོ་ཆེའི་དར་རྒྱས་དང༌། རྒྱལ་ཁམས་ཀྱི་བྱ་བ་རྣམས་ཁྱེད་རང་ཡོན་མཆོད་ཀྱིས་མཛད་པ་མི་འཐད་དམ། ཐུགས་དགོངས་ལེགས་པོར་ཐོང་མཛོད། ཅེས་ཞུས་པའི་ལན་དུ། ཁྲོམ་ཆེ་བའི་སྐབས་སུ་རྩེད་མོ་དེ་འཕྲོར་བཞག་ན་ངོ་མཚར་ཆེ་བ་ཡིན། ངེད་ལ་གོང་མ་ཡབ་སྲས་ཀྱི་སྐུའི་རིམ་གྲོར། དཀོན་མཆོག་གསུམ་ལ་གསོལ་བ་འདེབས་པ་མ་གཏོགས་པ་རྒྱལ་ཁམས་ཀྱི་བྱ་བ་ལ་ཁ་གཏོགས་པའི། ལུང་དང་ལིང་ཇི་དང་དགོས་ཆེད་དང་ཤེས་སྒོ་གང་ཡང་མེད། བན་དེ་བྱ་བ་དེ་གང་སྐྱིད་པར་འགྲོ་ཞིང་བསྟན་པ་དང་སེམས་ཅན་ལ་གང་ཕན་བྱེད་དགོས་པ་ཡིན། ཡུལ་གང་ལའང་མ་ཞེན་མ་ཆགས་པ་ཞིག་བྱུང་ན་ཆོས་པ་བཟང་བ་ཡིན། ཅེས་སོགས་གསུངས་བས། མི་དཔོན་དེ་གཉིས་ཀྱིས་དེ་མ་ཐག་ཏུ་གསུང་དེ་རྣམས་ཡུ་གུར་གི་ཡི་གེས་འདེབས་ཤིང་འདུག །དེ་ལྟར་གལ་གྱྀས་གཅུས་ཏེ་ཞུ་བ་ནན་ཅན་མཛད་པས། རེ་ཞིག་ནུབ་ཕྱོགས་སུ་འབྱོན་པའི་ལུང་དང་ལིང་ཇི་གནང་སྦྱིན་འུ་ལག་རྣམས་གནང༌། ཡང་སྐབས་དེར་གོང་མ་ལ་ཞུས་ཏེ། བླ་མ་འཕགས་པའི་གདན་ས་བར་པ་ཤིང་ཀུན་སྡེ་ཆེན་གྱི་མཁན་པོ་དཔལ་ལྡན་མཆོག་ལ། གུའི་ཤྲཱི་མིང་དང་ཤེལ་གྱི་ཐམ་ཁ་ཞུས་ནས་གནང༌། སྟག་ལོ་ཟླ་བ་དང་པོའི་བཅུ་བཞི་ལ་བཏེག །དུང་ཚང་དུ་བླ་ཆེན་བསོད་བློ་དང་ཞལ་འཛོམ། ནག་ཅན་མང་པོ་ཆད་པ་ལས་བསྐྱབས། ལམ་དུ་ཧྭོ་ཡ་ཟིའི་རྒྱལ་ཁམས་གྱི་འཁྲུག་ཆེན་ བཅག །ལུ་པན་ཤན་དུ་རྒྱལ་བུ་དང་བཙུན་མོ་པུ་ཎྱེ་དྷ་རཱི་དང་བཅས་པ་སྨིན་པར་མཛད། མི་ཉག་གི་ཡུལ་ཐ་ཐལ་ལ་བརྒྱུད་དེ་བྱང་ངོས་སུ་ཕེབས།

གོ་ར་དགོན་མོ་ཆེར་གཙུག་ལག་ཁང་ཆེན་པོ་བཞེངས་ཤིང་བསྟན་པ་དར་རྒྱས་སུ་མཛད་པའི་ཚེ། སྐུའི་བཀོད་པ་གཟིགས་ཏེ། རང་གཞན་གྱི་དོན་འགྲུབ་པའི་ཁྱད་པར་གསལ་བར་བྱེད་པའི་བསྟོད་པ་མཛད། ཡང་སྐབས་ཞིག་སྤྱན་རས་གཟིགས་དབང་ཕྱུག་ཞལ་གཟིགས་ནས་དེའི་བསྟོད་པ་མཛད། གོ་རའི་རི་ཁྲོད་ཤལ་སྟེངས་སུ་བཞུགས་པའི་དུས་ཟླ་བ་གཉིས་ཚུན་ཆད་ཀྱི་ལམ་ཕྱོགས་ཕྱོགས་ནས་མཇལ་མཁན་ཁྲི་ཕྲག་མང་པོ་རྒྱུན་རིང་དུ་བྱུང་བ་ལ། ལ་ལས་ནི་ཕ་མ་རྒན་གོག་རྔ་མོང་ལ་བཀལ་ནས་བྱུང༌། ཕལ་ཆེར་རྣམས་ཀྱིས་དད་མོས་ཀྱིས་གོམ་ཕྱག་ཆེས་པའི་གོམ་པ་བདུན་བདུན་བོར་ནས་ཕྱག་གསུམ་གསུམ། ཆོས་རྗེ་བཞུགས་པའི་ཕྱོགས་སུ་འཚལ་ཞིང་འོངས་པ་རྣམས་ལ་ཆོས་དང་ཟང་ཟིང་གིས་ཚིམ་པར་མཛད་དོ། །ཡང་དེ་ཉིད་དུ་འཇམ་དབྱངས་ཞལ་གཟིགས་ཏེ་དེའི་བསྟོད་པ་མཛད་དོ།། ཡང་དུས་ཅིག་གི་ཚེ། མི་དཀར་པོ་ཞིག་གིས་རལ་གྲི་ངར་མ་དང་བདར་མང་པོ་བྱིན་པའི་སྣང་བ་བྱུང༌། དེ་ཕྱིན་ཆད་ནས་ལྷའི་བསྟོད་པ་སོགས་ཚིགས་བཅད་རྩོམ་པ་ལ་བསམ་མནོ་བཏང་མི་དགོས་པར་འདུག་གསུངས། དེ་ནས་ཀང་ཇུ་ཞིང་གི་མཁར་དང་ཉེ་བའི་ས། མ་གྱ་སི་ཞེས་པའི་སྡེར་བཞུཌ་པའི་དུས་ཡུ་གུར་གྱི་ཡུལ་དང༌། མི་ཉག་གི་ཡུལ་དང༌། ཀམ་ལོག་གི་ཡུལ་དང༌། ཧོར་ཡུལ་ལ་སོགས་ཕྱོགས་ཕྱོགས་ནས་ཟླ་ལམ་ཚུན་ནས་དད་འདུན་ལྡན་པའི་སྐྱེ་བོ་རྣམས་གོམ་ཕྱག་སོགས་ཀྱིས་མཇལ་དུ་འོངས་པ་ལ། ཆོས་རྗེའི་དྲུང་ནས་ཐུགས་དམ་གྱི་ཁྲིག་དང་ཚ་དྲོ་གསོལ་བ་མ་གཏོགས། རང་རང་གང་མོས་ཀྱི་ཆོས་དང་ཟང་ཟིང་གི་སྦྱིན་པ་སོགས་བསྡུ་བ་རྣམས་པ་བཞིས་ཚིམ་པར་མཛད་ཅིང་ཉིན་བཞིན་བྱིན་རླབས་བཤར་ནས། བྱིན་རླབས་ཐོབ་སྟེ་བསྐྱར་དུ་མེད་པའི་ཁྲིམ་བཅས་ནས་རིམ་གྱིས་འགྲིམ་པ་ལ། ཞག་དགུ་བཅུ་ན་རེ་ཞིག་རྫོགས་པ་ཙམ་བྱུང་ངོ༌། །དེ་དུས་སྟོད་ཧོར་གྱི་རྒྱལ་པོ་ཐུ་མུག་ཐེ་མུར་གྱིས། ངེད་ཀྱི་བླ་མཆོད་ལ་ལན་ཅིག་ཅིས་ཀྱང་འབྱོན་པར་ཞུ་ཞེས་པའི་ལུང་ལག་རྟགས་གནང་སྦྱིན་རྒྱ་ཆེན་པོ་བྱུང་ནའང་མ་བཞུད་དོ།།

ཡང་ཀོང་ཇུའི་ཞིང་དུ་ནད་ཡམས་ཆེན་པོ་བྱུང་སྟེ། མ་གྱ་སིའི་སྡེ་ཕྱོགས་སུ་ཡང་བྱུང་གིས་དོགས་ནས་ཐམས་ཅད་སྐྲག་པར་གྱུར་པ་ལ། སློབ་དཔོན་ཆེན་པོ་གུའི་གུང་པས་འདི་ལྟ་བུའི་ནད་ཡམས་ཆེན་པོ་ལ་ཕན་པར་བྱ་བའི་ཐབས་འདྲ་མཆིས་ལགས་སམ་ཞེས་ཞུས་པས། དྲུང་གི་ཞལ་ནས་ཐབས་བྱ་ཡིས་གཉིད་མ་སྐྲོག་ཅིག་ཅེས་གསུང་ཞིང༌། མནལ་བའི་ཚུལ་མཛད་དེ། སློབ་དཔོན་ཆེན་པོ་སྐུ་མདུན་དུ་བཞུགས་པ་ལས་གཟིམ་ཁང་གི་སྟེང་དུ་ཚེག་ཆམ་གྱི་སྒྲ་ཆེན་པོ་ཚད་མེད་པ་བྱུང༌། ཅི་ཞིག་ལྟར་ལ་དྲུང་ཉིད་ཏིང་ངེ་འཛིན་ལས་བཞེངས་ཏེ། ཁང་སྟེང་འདིར་ལྟས་ཀྱི་རྣམ་པ་འདྲ་བྱུང་ངམ་གསུངས། བྱུང་ཚུལ་ཞུས་པས། ནད་ཡམས་འདི་ཕྱོགས་སུ་མི་འོང་ལ་སྔར་ཡོད་པ་རྣམས་ཀྱང་མྱུར་དུ་རྒྱུན་ཆད་པར་ཡོད་ཅེས་གསུངས། དེ་ཇི་ལྟར་ལགས་ཞུས་པས། ནད་བདག་མི་མ་ཡིན་ཟང་ཟིང་མང་པོ་འདུག་པ་ལ་ཁོ་བོས་ཀང་ཇུའི་ཞིང་ཐམས་ཅད་གཤོག་པས་ཁེབས་པའི་ཁྱུང་ཆེན་པོ་ཞིག་ཏུ་བྱས་ནས། གདོན་མི་མ་ཡིན་དེ་རྣམས་རྡོ་རྗེའི་མཆུས་བཅོམ་ཞིང་ཟོས་ཏེ་ཁང་དུ་ཡེ་ཤེས་ཀྱི་མེ་འབར་བས་རབ་ཏུ་བསྲེགས་ནས་ཅུང་ཟད་ཙམ་ཡང་མེད་པར་བྱས་ཤིང༌། ཁང་ཐོག་འདིར་བབ་པ་ཡིན། སེམས་ཀྱི་སྤྲུལ་བསྒྱུར་ལ་ཡང་ཕྱི་རོལ་དུ་ཚེག་སྒྲ་ལ་སོགས་རྟགས་མཚན་གསལ་བར་འོང་བ་འདི་མཚར་བར་གདའ་ཨང༌། འདི་ལྟ་བུ་གཞན་ལ་བཤད་པར་མི་བྱའོ། །ཞེས་གསུངས་ཏེ། ཇི་སྐད་གསུང་བ་དེ་ཁོ་ན་ལྟར་གྱུར་ཏོ།། དེ་ནས་ཀང་ཇུའི་དུ་མ་སྡེ་ལ་བྱོན་ཏེ་བཞུགས་པའི་ཚེ། སྐུ་ཁམས་ཅུང་ཟད་མ་བདེ་བར་གྱུར་པ་ལ་ཐུགས་དམ་ཏིང་ངེ་འཛིན་ལ་སྙོམས་པར་ཞུགས་ཏེ། དཔལ་ཨུ་རྒྱན་གྱི་གནས་སུ་བྱོན། བཅོམ་ལྡན་འདས་རྡོ་རྗེ་རྣལ་འབྱོར་མ་འཁོར་རིགས་བཞིའི་མཁའ་འགྲོ་མ་རྒྱ་མཚོ་གྲངས་མེད་པས་བསྐོར་བའི་ཞལ་གཟིགས། གཙོ་མོའི་ཕྱག་གི་ཀ་པཱ་ལ་ཡེ་ཤེས་ཀྱི་བདུད་རྩི་འོ་མ་ལྟར་དཀར་ཞིང་རོ་མཆོག་བརྒྱ་དང་ལྡན་པས་གང་པ་གནང་སྟེ་གསོལ་བས། སྐུ་ཟག་པ་མེད་པའི་བདེ་བ་ཆེན་པོས་ཡོངས་སུ་གང་བར་གྱུར་ཏེ།

དེའི་ཚེ་ཕྱག་རྒྱ་བཞི་ལྡན་རྡོ་རྗེའི་མགུར་གསུངས། ཡང་ཀང་ཇུའི་འཇམ་དབྱངས་སྡེར་བཞུགས་པའི་ཚེ། སྙན་ངག་མེ་ལོང་གསན་པའི་དགོངས་པ་ཤར་བ་ལས། དེའི་མཚན་མོ་ཐོ་རངས་ཁ་དབྱངས་ཅན་མ་མིའི་བུ་མོ་མཆོག་ཏུ་མཛེས་པའི་གཟུགས་སུ་སྤྲུལ་ཏེ། ཞོ་བུམ་པ་གང་བྱིན་ནས་འདི་གསོལ་དང་སྙན་ངག་མེ་ལོང་ལ་སོགས་སྙན་ངག་མ་ལུས་པ་མཁྱེན་པར་འགྱུར་རོ། །ཞེས་ལུང་སྟོན་པ་གཟིགས་ཏེ། ཕྱིར་ནང་སྙན་ངག་མེ་ལོང་ལེའུ་གཉིས་ཀྱི་ཚིག་དོན་མ་ལུས་པ་ཐོགས་པ་མེད་པར་མངོན་སུམ་དུ་གྱུར་པའི་ཚུལ་མཛད། ཡང་གོ་ར་དགོན་མོ་ཆེར་བཞུགས་པའི་དུས་ཞིག་གི་ཚེ། འབྲུམ་པའི་ནད་ཀྱིས་ཉེ་བར་འཚེ་བ་ཆེན་པོ་བྱུང་ཞིང༌། བྱུར་དོགས་པའི་སྡུག་བསྔལ་གྱིས་གཟིར་བ་ལ། དྲུང་གི་ཞལ་ནས། ཁོ་བོས་རྨི་ལམ་དུ་བྱང་ངོས་ཐམས་ཅད་ཁེབས་པའི་ཁྱུང་ཆེན་པོ་ཞིག་ཏུ་བྱས་ནས། ནད་བདག་མི་མ་ཡིན་གྱི་ཚོགས་རྣམས་གཤོག་ལྕག་གི་བརྡབས་ཤིང་གཏོར་བས་ཅུང་ཟད་ཙམ་ཡང་མེད་པར་བྱས་ཏེ། ད་འདིར་འབྲུམ་པ་མི་འོང་ཞིང་གཞན་དུ་བྱུང་བ་རྣམས་ཀྱང་ཆད་པར་འགྱུར་ཞེས་གསུངས་པ་དེ་ཁོ་ན་ལྟར་གྱུར། དེ་ནས་བེ་རི་ལྷ་སྡོང་གིས་གདན་དྲངས་ཏེ་ཞག་བཞི་བཅུའི་བར་དུ་འགྲོ་དོན་མཛད། དེར་རྟ་སྟོང་ཕྲག་ལྔ་དང་བདུན་བརྒྱ་གནག་ཕྱུགས་གསེར་དངུལ་གོས་དར་སོགས་བསམ་གྱིས་མི་ཁྱབ་པར་བྱུང་བ་རྣམས་དབུས་གཙང་གི་དགོན་སྡེ་བཙུན་པ་བཅུ་ཡོད་པ་ཡན་ཆད་དུ། མང་ཇ་བདུན་བདུན་འབུལ་བ་རྣམ་བཞག་དང་བཅས་པ་སྒྲུབ་པ་ལ། བླ་མ་རི་བོ་སྒང་པ་བཏང་ཞིང༌། སངས་རྒྱས་ཀྱི་བསྟན་པ་རིན་པོ་ཆེ་ལ་ཕུ་དུད་དུ་མཛད་དེ། སྤྱིར་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་སྨོན་ལམ་གྱི་སྤྲིན་རྒྱ་ཆེན་པོ་དང་རྗེས་སུ་མཐུན་པར། རྒྱ་བོད་ཀྱི་གཙུག་ལག་ཁང་རྣམས་ན་བཞུགས་པའི་སྐུ་གསུང་ཐུགས་ཀྱི་རྟེན་རྣམས་ལ་མཆོད་པ་དང༌། བཀུར་སྟི་ཕུན་སུམ་ཚོགས་པ་མཛད་དེ། དེ་ཡང༌། ཇོ་བོ་རིན་པོ་ཆེའི་དྲུང་དུ་དངུལ་བྲེ་བཅུ་གཅིག་ལས་བརྡུངས་པའི་ཀོང་བུ།

གདན་ས་ཆེན་པོ་མཚུར་ཕུར་ལྷ་ཆེན་འཛམ་གླིང་རྒྱན་གྱི་སྐུ་ལ་གསེར་བྲེ་ཆེན་ལྔ་ལ་བརྡུངས་པའི་གསེར་ཤོག་དང༌། དངུལ་བྲེ་སུམ་ཅུ་རྩ་གཅིག་ལ་བརྡུངས་པའི་ཀོང་བུ་ལྔ། ཇོ་གདན་དགེ་འདུན་སྒང་པ་ལ་དངུལ་བྲེ་གསུམ་གྱི་ཀོང་བུ། བདེ་ཆེན་དུ་དངུལ་བྲེ་གསུམ་གྱི་ཀོང་བུ། དཔལ་ལྡན་ཀརྨའི་གདན་སར་ཀོང་བུ་བདུན། སྐེ་རགས་བྲགས་རྩར་རང་བྱོན་སྒྲོལ་མའི་དྲུང་དུ་ཀོང་བུ། བྱང་ངོས་སུ་འཕགས་པ་ཤེལ་བྱོན་གྱི་དྲུང་དུ་དངུལ་བྲེ་ཕྱེད་དང་གསུམ་གྱི་ཀོང་བུ་ལ་ཀོང་རྒྱགས་དངུལ་བྲེ་བཅུ། ཀང་ཇུའི་འཕགས་པ་གློ་ཉལ་གྱི་དྲུང་དུ་དངུལ་བྲེ་གསུམ་གྱི་ཀོང་བུ་ལ་ཀོང་རྒྱགས་དངུལ་བྲེ་བརྒྱད། ཀ་ཀྱོག་བྱམས་པའི་དྲུང་དུ་ཀོང་བུ། ཤིང་ཁང་བྱམས་པའི་དྲུང་དུ་ཀོང་བུ། འཕགས་པ་བྱེ་མའི་དྲུང་དུ་ཀོང་བུ། ཞ་ཇུར་བྱམས་ཆེན་གཉིས་ཀྱི་དྲུང་དུ་ཀོང་བུ་རེ། འཇམ་དབྱངས་ལྷ་ཁང་གཉིས་ཀྱི་དྲུང་དུ་ཀོང་བུ་རེ་རེ། འཕགས་པ་སེ་ལམ་གི་དྲུང་དུ་ཀོང་བུ་སྟེ། དེ་རྣམས་སུ་མར་མེ་རྒྱུན་འབར་བཙུགས་ནས་སྐྱེ་བོ་རྣམས་ཀྱི་ཚོགས་གཉིས་མངོན་པར་འཕེལ་བའི་ཐབས་རྒྱ་ཆེན་པོ་དྲུང་གི་དགོངས་པ་ཇི་ལྟ་བར། སློབ་དཔོན་ཆེན་པོས་ཕྱག་ལེན་ལ་ཐེམས་པར་མཛད་དོ།། དེ་ནས་བཙང་ཁའི་ཡུལ་དུ་བྱོན་ཏེ་ར་ཁྲི་ཕག་ཆིང་ཝཾ། རྡོ་རྗེ་དཔལ་ཕིན་ཆང་ཟི་ན། མར་ཚང༌། མལ་ཤིང་སོགས་རྣམས་ཀྱིས་བསྙེན་བཀུར་བསམ་གྱིས་མི་ཁྱབ་པ་མནོས་ཤིང༌། ཆོས་དང་ཟང་ཟིང་གི་གནང་སྦྱིན་རྒྱ་ཆེན་པོས། འདི་དང་ཕྱི་མའི་དབུལ་བ་དང་རྒུད་པ་མཐའ་དག་ལས་བསྐྱབ་པར་མཛད་དེ། ལྷ་མོ་ལུང་དང་སེང་སྨན་རྩེར་བཞུགས་ཏེ། གསང་བ་བསམ་གྱིས་མི་ཁྱབ་པའི་དོན་བསྡུས་མཛད། བཙོང་ཁ་མཚོ་སྔོན་གྱི་འགྲམ་དུ་ལྟ་བ་ངན་སེལ་གྱི་བསྟན་བཅོས་ཀྱང་མཛད། དཔའ་བློ་བཟང་གྲགས་པ་རྟེན་གཞོན་ནུར་ཡོད་པས་རབ་བྱུང་ཞུས་པ་ན་དགེ་བསྙེན་དུ་བསྒྲུབས་ཏེ་མཚན་ཀུན་དགའ་སྙིང་པོར་གསོལ། །སྐྱེས་བུ་དམ་པ་ཡིན་པར་ལུང་བསྟན་ཏེ།

ཕྱིས་སངས་རྒྱས་ཀྱི་བསྟན་པ་ལ་སྟོན་པ་གཉིས་པའི་ཕྲིན་ལས་མཛད་པ་འདི་བྱུང༌། ད་དུང་ཡུལ་ཕྱོགས་དེར་བཞུགས་པར་ཀུན་གྱིས་ཞུས་ཀྱང་མ་གནང་པར། ཡུལ་ཁམས་འདིར་རི་དྭགས་སྡོད་པ་ཞིག་མྱུར་པོར་འོང་པར་འདུག་ཅེས་ཉེ་འཁོར་དུ་གནས་པ་ལ་གསང་ཚིག་དུ་གསུངས་སོ།། དེ་ནས་ནང་འཁྲུགས་དང༌། ཕྱི་ནས་ཀྱང་དམག་སྡེ་ལྷགས་ཏེ་གསུངས་པ་ལྟར་གྱུར། དེ་ནས་བྱང་ངོས་སྤྲུལ་པ་སྡེའི་ལུང་དུ་བྲུ་གུན་ཞེས་བོད་སྐད་དུ་མར་ཁུའི་གཞོང་པ་ཞེས་བྱ་བ་རང་བཞིན་གྱི་ཉམས་དགའ་བའི་ས་ཕྱོགས་སྤང་ཐང་དང༌། བྲག་རི་དང༌། ལྗོན་ཤིང་ལ་སོགས་པའི་མཛེས་པ་དུ་མས་བརྒྱན་པ་དཔལ་མཚོ་བཀྲ་ཞེས་བྱ་བར། དབེན་གནས་བཏབ་སྟེ་བཞུགས། གདུལ་བྱ་དཔག་མེད་སྨིན་གྲོལ་ལ་བཀོད། དེ་དུས་ཕལ་ཆེར་ལུང་པ་ཐམས་ཅད་འཇའ་འོད་ཀྱིས་འཁྲིགས་ཤིང་བདེ་བར་གཤེགས་པ་ནམ་མཁའི་སྐར་མ་ཙམ་ཞལ་གཟིགས་པའི་ཚེ། བཅོམ་ལྡན་འདས་ཀྱི་ཐུགས་རྗེ་ལ་མངོན་པར་བསྐུལ་བའི་བསྟོད་པ་དང༌། འོད་དཔག་མེད་ཞལ་གཟིགས་ནས་དེའི་འོད་ཟེར་ལ་བསྟོད་པ་དང༌། ཀུན་ཏུ་བཟང་པོ་ཞལ་གཟིགས་ནས་དེ་ལ་བསྟོད་པ་དང༌། ཁྲོ་བོའི་རྒྱལ་པོ་མི་གཡོ་བ་ཞལ་གཟིགས་ནས་དེ་ལ་བསྟོད་པ་དང༌། སྔོན་དང་ཕྱི་མའི་མཐའ་མང་པོ་དང༌། ལས་དགེ་སྡིག་གི་འབྲས་བུ་བདེ་སྡུག་མང་པོ་མངོན་དུ་དྲན་ནས། བསོད་ནམས་ལ་སྤྲོ་བ་སྐྱེད་པའི་གཏམ་དང༌། གཞན་ཡང་ཉམས་རྟོགས་ཁྱད་པར་ཅན་འཁྲུངས་ནས་ཟབ་དོན་གྱི་མགུར་མ་ཡང་མཛད། དེ་སྐབས་ཞིག་ཏུ་མགུལ་ཆམ་ཐུ་མོ་ཞིག་བྱུང་བ་ལ། གུའི་གུང་པ་ལ། ཁྱོད་ཀྱིས་གཉིད་མ་སྐྲོག་ཅིག །ངས་རྨི་ལམ་ཐུན་ཅིག་བཟུང་ལ་ཆམ་པ་འདི་སེལ་པར་བྱེད་པ་ཡིན་གསུངས། མནལ་སད་པ་དང༌། བསྙུན་དེ་སངས་ཀྱིས་དངས་འདུག་པ་དང༌། དེའི་བར་ལ་བསྙུན་དེ་དངས་འདུག་པ། །ཡི་དམ་ལྷའི་ཞལ་གཟིགས་འདྲ་བ་བྱུང་ལགས་སམ་ཞེས་ཞུས་པས། དེ་ལྟར་བྱུང༌། ངེད་ཀྱིས་པོ་ཏ་ལར་ཕྱིན་དེའི་ཞིང་ཁམས་ཐམས་ཅད་རིན་པོ་ཆེ་འབའ་ཞིག་ལས་གྲུབ་པར་འདུག གཞལ་ཡས་ཁང་གི་དབུས་སུ་སྤྱན་རས་གཟིགས་ལ།

བྱང་ཆུབ་སེམས་དཔའ་དཔག་ཏུ་མེད་པ་དང༌། སྒྲོལ་མ་ལ་སོགས་པ་ལྷ་མོ་དཔག་ཏུ་མེད་པས་བསྐོར་ནས་འདུག །འཕགས་པའི་ཕྱག་ན་བུམ་པ་ཞིག་བསྣམས་འདུག་པ་ལ་འཐུང་ཞིག་གསུངས། ངས་དེ་ལ་མཆུ་གཏད་དེ་འཐུངས་པ་དང༌། འོ་མ་འདྲ་བའི་དཀར་པོ་ཞིམ་པོ་ཞིག་ཡུན་རིང་དུ་འཐུང་པ་སྙམ་བྱེད། དེའི་གཞལ་མེད་བཀོད་པའི་བྱེ་བྲག་རྣམས། སྐྱེ་བོ་ཕལ་པས་ལོ་མང་པོར་བགྲང་བར་ངེས་པར་མི་ནུས་པ་ཙམ་དུ་འདུག་མོད། རྨི་ལམ་གྱི་སྣང་བ་ལ་ནི་དེའི་བར་ལ། ཐམས་ཅད་སོ་སོར་ངེས་པར་ཤར་འདུག་ལ་ནད་ཀྱང་སངས་ཀྱིས་དྲག་འདུག་གསུངས། སྐབས་ཞིག་ནམ་མཁར་འཇའ་འོད་ཁ་དོག་དང༌། དབྱིབས་སྣ་ཚོགས་པ་དང༌། མེ་ཏོག་གི་ཆར་བབ་པས་དྲུང་གི་ཞལ་ནས་ཁོ་བོ་ལའང་དག་སྣང་མང་དུ་བྱུང་ཞིང༌། མཚན་ལྟས་ཁྱད་པར་ཅན་འདི་དག་རྒྱལ་བ་གཡུང་ཞིང་ཁམས་གཞན་དུ་གཤེགས་པའི་ལྟས་མིན་ནམ་ཞེས་གསུངས་ཞིང༌། དེའི་ཚེ་སྔོན་དང་ཕྱི་མའི་སྐྱེས་རབས་མང་པོ་དང༌། བསོད་ནམས་དང་བསོད་ནམས་མ་ཡིན་པའི་འབྲས་བུ་རྣམས་དག་པ་བཀྲ་བའི་ཚུལ་དུ། བྱེ་བ་དུ་མ་དག་ཡང་དག་པར་གཟིགས་ཏེ། བསོད་ནམས་ལ་སྤྲོ་བ་སྐྱེད་པ་ཞེས་བྱ་བའི་བསྟན་བཅོས་སྙན་ངག་སྡེབ་སྦྱོར་ཐམས་ཅད་ཀྱི་སྙིང་པོར་གྱུར་པ་མཛད་དེ། ཇི་ལྟར་གསུངས་པ་བཞིན། རྒྱལ་བ་གཡུང་ཞི་བར་གཤེགས་པ་དང་དུས་མཚུངས་པར་གྱུར། དེ་ནས་ཡུལ་སྐྱོང་ཁྲི་སྐོར་དང་བེ་རི་རྒྱ་གླིང་གིས་གདན་དྲངས་ཏེ། དཔེལ་མདོ་དང༌། སོ་འཇམ་ཁ་གསུམ་དང་ཁྲི་ཁར་བྱོན། གསེར་དངུལ་གོས་དར། རྟ་ཕྱུགས་བརྒྱ་སྟོང་ཁྲི་འབུལ་བྱས་ཤིང་གཅེས་ཕྲུག་མང་པོ་རབ་ཏུ་བྱུང༌། གང་ལ་གང་འདུལ་གྱི་ཆོས་ཟབ་ཅིང་རྒྱ་ཆེ་བ་བསྟེན་ནས་འགྲོ་བ་དཔག་ཏུ་མེད་པ་ལ་ཐར་པའི་ས་བོན་ཞོགས་པར་མཛད་དོ།།

དེ་དུས་དབང་རྒྱལ་དབེན་ཤྲིས་དམག་ཁྲི་ཕྲག་ཙམ་ཁྱེར་ནས། ཡུལ་སྐྱོང་ཁྲི་བསྐོར་བེ་རི་རྒྱ་གླིང་འདེབས་སུ་བྱུང་བ་ལ། ཞལ་ནས་བཟློག་གོ །དེའི་སྐབས་ཞིག་ཏུ་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་ལ་བྱང་ཆུབ་སེམས་དཔའ་ཉེ་བའི་སྲས་བརྒྱད་ཀྱིས་བསྐོར་བ་ཞལ་གཟིགས་ནས་དེའི་བསྟོད་པ་ཡང་མཛད། ཡང་མཚོ་བཀྲའི་གནས་སུ། སྐབས་ཞིག་དཔོན་མོ་པུཎྱེ་དྷ་རཱི་མཇལ་དུ་བྱུང་ནས་ཁོ་མོའི་རྨི་ལམ་དུ། བ་དན་ཡང་དབེན་གྱི་རི་འདི་དང་མཉམ་པའི་སངས་རྒྱས་ཀྱི་སྐུ་ཞིག་བཞེངས་དང་འགྲུབ་པར་འགྱུར་རོ། །ཞེས་པ་ཞིག་བྱུང་ལགས་ཤིང༌། རྒྱལ་བུ་ཆེན་པོ་རཏྣའི་ཐུགས་དགོངས་རྫོགས་པའི་ཕྱིར་དེ་ཅིས་ཀྱང་བཞེངས་བསམ་པ་ཡོད་ལགས་པས། དེ་འགྲུབ་པའི་ཐབས་མཁས་ཐུགས་རྗེ་དྲུང་ནས་མཁྱེན་ཅེས་ཞུ་གིན་གདའ། དེ་ལ་གཞན་ཐམས་ཅད་ཧ་ལས་ནས་མིག་རིག་རིག་པོར་ལྟ་ཞིང་མི་འགྲུབ་ཅེས་པའི་བརྡའ་བསྟན་ཀྱང༌། ཆོས་རྗེའི་དྲུང་ནས་ཞལ་འཛུམ་པ་དང་བཅས་ཏེ་ཐབས་ཡོད་ཀྱིས་གོས་དར་ལ། སངས་རྒྱས་ཀྱི་སྐུའི་འཕན་ཆེན་པོ་ཞིག་བཞེངས་པར་མཛོད་ཅིག་གསུངས། དེར་དཔོན་མོས། དགེ་བའི་བཤེས་གཉེན། མི་དཔོན་དང༌། བཟོ་རིག་པ་རྣམས་བསྡུས་ཏེ་འདི་ལྟ་བུ་བསྒྲུབ་པར་བྱའོ་ཞེས་བསྒོ་བ་ན། རྒྱ་ནག་གི་བཟོ་རིག་པ་ཤེས་རབ་ཆེ་ཡང༌། དེ་འདྲའི་བཀོད་པ་བློ་ཡུལ་དུ་ཆུད་པ་སུ་ཡང་མ་བྱུང་ནས། ཡང་ཆོས་རྗེའི་དྲུང་དུ་དེ་ཇི་ལྟར་བགྱི་ཞུས་པས། དེ་ཀ་རང་ལ་གཞི་བྱེས་ཐམས་ཅད་ཀྱི་ས་ཆུ་རྡོ་དཀར་པོ་ཁུ་ཚུར་ཙམ་མང་པོ་ཁྱེར་ལ་ཐང་ཕ་ཀིར་ཤོག་གསུངས། དེ་ལྟར་བགྱིས་པ་ན་རི་ལོགས་འཇམ་པོ་ལ་རྡོ་བ་རྣམས་སྒྲིག་ཏུ་བཅུག་སྟེ། གསུང་རྒྱུན་ལ་དྲུང་ཉིད་ཆིབས་པ་བཅིབ་ནས་ཕེབ་སྟེ་རྟའི་རྨིག་རྗེས་གང་བྱུང་དུ་རྡོ་བ་རེ་ཞོག་གསུངས་ནས་དེ་ལྟར་བྱས་ཞེས་ཟེར། ཆགས་ཚད་དེ་དང་བསྟུན་ཏེ་དཔོན་མོས་བཟོ་བོ་ལྔ་བརྒྱ་ཙམ་ལ་གོས་དར་གཏད་ནས། སྐུ་ཤ་ཧོར་གོས་ནོག་ན་གྱིས་གསེར་མདོག་ཏུ་བྱས་ཤིང་ན་བཟའ་ཏཧུཾ་གིས་དམར་པོ་སོགས་གོས་བཟང་བསྒྲིག་པ་འབའ་ཞིག་གིས།

གཙོ་བོ་བཅོམ་ལྡན་འདས་སྙན་གཡས་གཡོན་གྱི་བར་དུ་འདོམ་བཅུ་གཅིག་ཡོད་པ་ཚད་དེས་མཚོན་པའི་སྐུ་ཡོངས་རྫོགས་སྐྱིལ་མོ་ཀྲུང་གིས་བཞུགས་པ། གཡས་གཡོན་དུ་འཇམ་དཔལ་དང༌། བྱམས་པ་གཉིས་བཞེངས་པ། སྟེང་ནས་ལྷས་མཆོད་ཅིང་འོག་ཏུ་པད་གདན་གྱིས་མཛེས་པ་ཐང་སྐུ་ལྟར་གོང་ཤམ་དང་བཅས་ཤིང་ཤམ་བུ་བྱིའུ་ཕྲུག་ཁ་ཅན། རྒྱུ་ཚད་བཀོད་པ་ཕུན་སུམ་ཚོགས་པ་ཟླ་བ་བཅུ་གསུམ་གྱིས་བསྒྲུབས་ཟིན་རི་ལོགས་དེ་ཉིད་དུ་བཀྲམ་ཞིང༌། ཆོས་རྗེའི་དྲུང་ནས་རབ་གནས་མཛད་པའི་ཚེ། འཇའ་དང་འོད་དང་ས་གཡོ་བ་དང༌། མེ་ཏོག་གི་ཆར་ཆེན་པོ་འབབ་པ་སོགས་ལྟས་ཆོ་འཕྲུལ་བཟང་པོ་ངོ་མཚར་བ་ཡང་བྱུང་བ་སྐྱེ་བོ་མང་པོའི་མཐུན་སྣང་དུ་གྲུབ་སྟེ། དེ་ནས་འཕན་ཆེན་དེ་ཉིད་ཀྱང་ཆོས་རྗེའི་དྲུང་དུ་ཕུལ་བ། བོད་དུ་གདན་དྲངས་པའི་ཁལ་མ་ནི་མཛོ་བཞི་བཅུ་ཞེ་བཞི་བསོར་ནས་ཉི་ཤུ་རྩ་གཉིས་རེའི་རྒྱབ་ནོན་པ་ཡོད་པར་སྣང་སྟེ། ལྡེམ་གཉིས་འབྲི་གདན་གཉིས་ལ་སོ་སོར་གནང༌། སྐུ་དངོས་ཞོ་ཁར་བཞུགས་པ་ཕྱིས་སྐུ་སྟོད་ཀྱི་དོས་ལྔ་ཙམ་མ་ཚང་ནས། རྗེ་ཆོས་གྲགས་རྒྱ་མཚོས་རྩེ་ལྷ་སྒང་དུ་གསོ་བ་མཛད་དེ་སྐུ་སྟོད་རྩེ་ལྷ་སྒང་དང་གཞན་ཞོ་ཁ་ན་བཞུགས་ལ། རྟེན་འབྲེལ་འདིས་བར་དུ། ཀཾ་ཚང་གི་བསྟན་པའི་སེལ་ཅུང་ཟད་བྱུང་བ་ཡིན་པས། ད་དུང་ཕྱོགས་གཅིག་ཏུ་བཞུགས་པ་གལ་ཆེ་བར་ཡོད་དོ།། སྤྱིར་སྐུ་འདི་ལྷ་སར་བཞུགས་ན་རྟེན་འབྲེལ་ཤིན་ཏུ་ལེགས་སྙམ་ཞེས་གཙུག་ལག་ཕྲེང་བ་གསུངས། འོན་ཀྱང་དུས་ཕྱིས་ཨོ་རོད་ཀྱི་སོག་དམག་ལྷགས་ཤིང་ཀར་བསྟན་འཕོ་འགྱུར་གྱི་སྐབས་སུ། འཕན་ཆེན་དུམ་བུར་གཏུབས་ནས་ཁྱེར་བ་འདྲ་སྟེ། དེའི་དུམ་བུ་ཡིན་ནམ་སྙམ་པ་འབའ་ཞིག་ཁོ་བོས་ཀྱང་མིག་ལམ་དུ་བསྟར་རོ། །དེ་ནས་ཞ་ཇུ་ཏོང་ཚན་དུ་མཇལ་བ་ལ་བྱོན་པའི་ཞ་ཇུ་ཕྱོགས་ཀྱི་མདུན་ངོས་ནས་འཇའ་ཁ་དོག་ལྔ་པ་ཉིན་བཞིན་དཀྲིགས་པ་སོགས་ངོ་མཚར་བའི་ལྟས། ཁྱད་དུ་འཕགས་པ་ཀུན་གྱིས་མཐོང་ངོ༌། །གནས་དེར་བྱམས་པའི་སྐུའི་ཞབས་ཀྱི་རྟིང་པ་གད་པ་ལ་ནུབ་པའི་བོལ་གོང་ལ་མི་ཚད་མའི་འདོམ་བཞི་ཡོད་པའི།

ལྷ་ཁང་རྒྱ་ཕིབས་བྱ་འདབ་བདུན་པ་ཞིག་དང༌། ཡང་བྱམས་ཆེན་གྱི་ལྷ་ཁང་བྱ་འདབ་ལྔ་པ་ཞིག་གིས་ཐོག་དྲངས། ལྷ་ཁང་སུམ་སྟོང་བདུན་བརྒྱ་ཡོད་པ་ལ། ལ་ལ་ནི་སངས་རྒྱས་བྱང་ཆུབ་སེམས་དཔའི་སྤྲུལ་པས་བཞེངས་པའི་ལྷ་ཁང༌། ལ་ལ་ནི་རྒྱ་ནག་དང༌། ཧོར་གྱི་རྒྱལ་པོས་བཞེངས། ངེད་བོད་ཀྱི་རྒྱལ་པོ་མངའ་བདག་ཁྲི་རལ་གྱིས་བཞེངས་པའི་ལྷ་ཁང་ཡང་འདུག །དེ་རྣམས་ཀྱི་ཉེ་འཁོར་ས་ཕྱོགས་སུ་དབང་གི་ཁྲིམས་སར་གསུམ་གྱིས་མགོ་བྱས་མི་དཔོན་ཆེ་ཆུང་དང༌། ཡུ་གུར་མི་ཉག་སོགས་ཀྱི་སྡེ་དཔོན། བན་དེ་མི་སྡེ། དམག་བན་སྐྱ་རྣམས་ཀྱིས་གསེར་དངུལ་གོས་དར་རྟ་དང་རྔ་མོང་སོགས། བརྒྱ་འབུལ་སྟོང་འབུལ་བྱུང་བའི་ཕྱག་རྫས་དཔག་མེད་བྱུང་བ་རྣམས་བྱམས་ཆེན་གཉིས་དང༌། འཇམ་དབྱངས་བྱིན་རླབས་ཅན་གྱི་ལྷ་ཁང་གཉིས་དང༌། འཕགས་པ་སེ་ལིག །འཕགས་པ་བྱེ་མ་རྣམས་ཀྱི་དྲུང་དུ་རྒྱུན་འབར་བཙུགས་པའི་ཆས་ལ་འབུལ། དེར་བཅོམ་ལྡན་འདས་འཇམ་པའི་དབྱངས་ཞལ་གཟིགས་ནས་བསྟོད་པའང་མཛད། དེ་ནས་ཀན་ཅིའུ་ལ་ཚུར་ཕེབ་སྟེ། དུ་མ་ཤ་ཧིའི་སྡེའི་རི་བོ་ལ་བཞུགས་པའི་ཚེ། འཇམ་དབྱངས་ཞལ་གཟིགས་ནས་བསྟོད་པ་མཛད། དེ་ནས་དཔོན་མོ་པུཎྱེ་དྷ་རཱིས་ལུ་ཕན་ཤན་དུ་གདན་དྲངས་པའི་ཚེ། ལི་ཙི་ཙིའི་དམག་ཉེ་འཁོར་དུ་སླེབ་ཅེས་ཐོས་པས་ཐམས་ཅད་སྐྲག་པར་གྱུར་ཅིང༌། དེ་དང་རྗེས་སུ་མཐུན་པའི་ཞུ་བ་ཕུལ་བའི་ཚེ། དྲུང་གི་ཞལ་ནས། ངེད་ཀྱིས་སུ་ལའང་བསམ་སྦྱོར་གང་གི་སྒོ་ནས་གནོད་འཚེ་མ་མྱོང་བའི་ཕྱིར། ཕྱོགས་བཅུ་ནས་དམག་ལྷགས་པར་གྱུར་ཀྱང་འབྲོས་མི་དགོས་ལ། ཁྱད་པར་དུ་ད་ལན་དམག་གི་འཇིགས་པ་མི་འབྱུང་པས་སྐྲག་མི་འཚལ། ཞེས་གསུངས་པ་བཞིན་དུ་རྒྱ་དམག་རྣམས་ཀྱང་ལོག་ནས་ཡུལ་ཕྱོགས་བཀྲ་ཤིས་པར་གྱུར། ཕྱོགས་དེར་སྟག་གི་འཇིགས་པ་ཆེ་ཡང་རི་རྩེ་དེར་དབྱར་ཞུགས་ཟླ་བ་གསུམ་མཛད་པའི་རིང་ལ། གང་འདོད་འདོད་དུ་གནོད་པ་མེད་པར་འགྲིམ་འགྲུལ་བྱས་ཆོག་པ་བྱུང༌། དབྱར་ཞུགས་གྲོལ་བ་དང༌།

དཔོན་མོས་ལུ་པན་ཤན་གྱི་ལྷ་ཁང་གི་ཐོག་མོ་གྱོ་ཐམས་ཅད་ཟངས་ལ་ཕོ་གྱོ་ཐམས་ཅད་དཀར་ཡོལ་ལས་བྱས་པ། འོག་གཞི་ཐམས་ཅད་ཤེལ་ལྟ་བུའི་རྡོ་ལས་བྱས་པའི་དུས་གསུམ་སངས་རྒྱས་ཀྱི་ལྷ་ཁང་གི་སྡེ་ཁྱད་དུ་འཕགས་པ་དེའི་ཞབས་ཏོག་མར་མེའི་ཆས་ཀྱི་ས་ཞིང་འཇག་ཉིས་སྟོང་གི་ས་དང་ཆུ་བསྐོར། མི་སྡེ་དུད་ཀ་བརྒྱ་དང་བཅུ་བདུན། གསེར་དངུལ་གོས་དར། རྟ་ཁྱུ། རིན་པོ་ཆེའི་རིགས་ལ་སོགས་དཔག་ཏུ་མེད་པ་ཕུལ། དེ་ནས་བོད་དུ་བྱང་ལམ་ནས་བྱོན་པ་ལ། ལམ་རྒྱུས་ཤེས་པ་གཞན་ནི་ཡེ་མ་བྱུང་བས་ཐམས་ཅད་སེམས་ལས་ཆེ་བའི་སྐབས་སུ། མདོ་སྟོད་དུ་འགྲོ་བའི་ལམ་འདི་འདྲ་བྱས་ན་བདེ་གསུངས་ནས། བྱང་རྨ་ཟླ་བྱ་བའི་གངས་གསེབ་ལ་ཞག་མང་པོའི་བར་དུ་ཕྱིན་པས། ནོར་འཆུག་མེད་པར་འདན་དུ་ཕྱགས་ཕེབས། དེ་ནས་སི་ཏུ་དང༌། དགེ་སློང་ཡོན་ཏན་དཔལ་གྱིས་ཐོག་དྲངས། དགེ་འདུན་མང་པོ་བསུ་བ་ལ་ཕེབས། འདན་སྟོད་ལ་བྱོན། སྐེ་རགས་བྲག་རྩའི་རང་བྱོན་སྒྲོལ་མ་ལ་མཇལ་རྒྱུན་འབར་བཙུགས། དེ་ནས་ཀརྨ་ལྷ་སྟེང་དུ་ཕེབས་ཏེ་ཆོས་ཀྱི་འཁོར་ལོ་བསྐོར། ལྷ་སྟེང་དུ་བཞུགས་པའི་ཚེ། གླིང་བྱང་བཟང་དུ་དབེན་ཤའི་བུ་གཞོན་ནུ་ཞིག་ཡོད་པ་དེའི་རྨི་ལམ་དུ། ཐོག་མར་ཆོས་རྗེ་དང་མཇལ། དེ་ནས་ཆོས་རྗེ་བ་སྤྱན་རས་གཟིགས་དཀར་ལ་འོད་ཟེར་འཕྲོ་བ་ཞིག་ཏུ་གྱུར་པའི། མདུན་དུ་ཁོ་རང་འདུག་པ་རྨིས། གཉིད་སད་པ་དང་ནམ་སྐྱ་སང་གིས་ལངས་འདུག དེའི་གྲོ་ཁ། ཆོས་རྗེའི་དྲུང་དུ་ཁོ་རབ་ཏུ་བྱུང་བར་འདུག །དེས་ཆོས་དྲུག་མ་ཞུས་ཀྱི་གོང་ནས་རྨི་ལམ་ཅུང་ཟད་ཟིན་ཅིང་སྤྲུལ་བསྒྱུར་ཡང་ཅུང་ཟད་ནུས་པ་ཞིག་ཡིན་ཟེར། ཀརྨ་དགོན་དུ་ནཱ་རོ་ཆོས་དྲུག་ལ་སོགས་པའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར། ཀུན་ཏུ་བཟང་པོ་བཞི་སྦྱོར་གྱི་མན་ངག་ཡི་གེར་མཛད། དེ་ནས་རིམ་གྱིས་སྒོམ་སྡེ་པ་སོགས་ཀྱི་ལྷ་སྡེ་མི་སྡེ་རྣམས་ཀྱིས་མཇལ་ཞིང༌། སོ་སོ་ནས་འབུལ་བ་ཞབས་ཏོག་བྱས་ཤིང༌། དབང་པོ་དང་འཚམ་པའི་ཆོས་ཀྱིས་ཚིམ་པར་མཛད།

ལྷོ་སྟོད་དུ་ཕེབས་ཏྲེ་བོ་དུ་དབེན་ཤལ་གྱིས་སྐྱེལ་བསུ་ཞབས་ཏོག་དང༌། ཁྱད་པར་དུ་དགོན་ས་ཕུལ་ཏེ། རོང་པོ་ཁྱུང་པོ། དཀར་ཤོད་ནག་ཤོད། བརྒྱད་ཤོག་སོགས་སྟོད་སྨད། ཀོང་པོ་ཚུན་གྱི་བན་སྐྱ་དཔག་མེད་འཚོགས་པ་རྣམས་ལ་གང་ལ་གང་འོས་ཀྱི་ཆོས་དང་ཟང་ཟིང་གིས་ཚིམ་པར་མཛད། སྔོན་རང་བྱུང་ཞབས་ཀྱིས། ལར་ཐམས་ཅད་འདུ་བའི་གནས་ཞིག་ཡོད། །ཅེས་ལུང་བསྟན་པ་དང་མཐུན་པར་རེ་རྒྱབ་ཏུ་ཉི་ཕུག་སྟེང་ཆེན་ཞེས་པའི་དགོན་བཏབ་ལྷ་ཁང་བཞེངས། དགེ་འདུན་མང་པོས་མ་ཎིའི་བུམ་སྒྲུབ་བཙུགས། དགེ་འདུན་པ་ཉིས་སྟོང་ཙམ་འཚོགས་པ་བྱུང་ངོ༌། །དེར་རང་བཞིན་རྣམ་པར་དག་པའི་དབྱིངས། ཞེས་སོགས་ཀྱི་མགུར་བཞེངས། ཡོར་རྒྱངས་གངས་ཀྱི་རི་བོ་དང་ཉེ་བའི་བྲག་དཀར་སེང་གེ་གནམ་རྫོང་དུ་བྱོན་པའི་ཚེ། དམ་པ་དང་པོའི་ངེས་གསང་གི་མགུར་མཛད། དབྱར་དེ་ཤ་ཏ་ལ་བྱོན་ཏེ། རྨུག་རི་གཞུང་ཞེས་པའི་རི་ཞོལ་དུ། དངུལ་ཡིག་པ་ཨ་འཚོ་དགེ་བཤེས། ག་བྲང་བླ་མ་སོགས་དད་ལྡན་གྱི་བུ་སློབ་མང་དུ་འདུས་ཤིང༌། ཆོས་དང་ཟང་ཟིང་གི་དཔལ་འབྱོར་ལ་ལོངས་སྤྱོད་པའི་ཚེ། ཕྲག་དོག་གི་ལིང་ཏོག་གིས་དད་གུས་ཀྱི་མིག་བཀབ་ནས་ངན་སེམས་ཀྱི་མཆི་མ་དྲག་ཏུ་འབབ་པའི་མི་ངན་འགའ་ཞིག་གིས། བརྣབ་སེམས་དང་གནོད་སེམས་དང༌། ལོག་ལྟས་ཀུན་ནས་བླངས་ཏེ། འདྲེ་ངན་བསྒྲུབ་པ་ལ་མི་ཚེ་སྟོང་ཟད་དུ་བསྐྱལ་བའི་ངན་རྟགས་སུ་ཐོག་དང་སེར་བ་དྲག་ཏུ་འབེབས་ཤིང༌། གཞན་ལ་འཚེ་བ་ཁོ་ན་བྱེད་པ་ལ་མྱོགས་ནས་ཐོག་སེར་འབེབས་པའི་ཆོ་ག་ལ་ཞུགས་ཤིང༌། ཡོན་བདག་རྣམས་ལ་ཁ་ཚོ་མང་དུ་བཏོན་ཡོད་པར་སྣང་བའི་ཚེ། ཁོ་རང་རྣམས་ཡོད་སར་ཆར་རྨུགས་དང་འབྲུག་སྒྲ་ཆེར་གྲག་ཅིང༌། ཆོས་རྗེའི་སྒར་དུ་ཉི་མ་ཤར། འཇའ་དང་འོད་འཁྱིལ་ཞིང་བཀྲ་ཤིས་པའི་མཚན་ལྟས་མང་དུ་བྱུང་བས་ཐམས་ཅད་ངོ་མཚར་དུ་གྱུར། སླར་རེ་རྒྱབ་ཏུ་ཕེབ་སྟེ་དགུན་བཞུགས་དང་དབྱར་བཞུགས་གཉིས་ཀ་མཛད། ཟླ་བ་བརྒྱད་པ་ཙམ་ལ་ཤག་ལ་བྱོན། འབྲི་གུང་སི་ཏུ་ཡེ་ཤེས་རྒྱལ་མཚན་པ་སྐུ་འཁོར་རྣམས་དང་མཇལ་ནས་ཆོས་ཀྱི་སྦྱིན་པ་རྒྱ་ཆེན་པོ་མཛད་ཅིང༌།

ཁྱད་པར་དུ་སི་ཏུ་པ་ལ་ངེས་འབྱུང་གི་ཐུགས་དགོངས་རྣམ་པར་དག་པ་འཁྲུངས་ཏེ། ཁྲི་སྐོར་གྱི་དཔལ་འབྱོར་མཆིལ་མའི་ཐལ་བ་བཞིན་དུ་དོར་ནས། བླ་ན་མེད་པའི་བྱང་ཆུབ་བསྒྲུབ་པ་ལ་ཚུལ་བཞིན་དུ་ཞུགས་པར་གྱུར་ཏོ།། དེ་ནས་ཡང་རེ་རྒྱབ་ཏུ་བྱོན་ཏེ་བཞུགས་པའི་དུས། གོང་མོའི་ལུང༌། གནང་སྦྱིན་ཞལ་ལུང་དང་བཅས་པ་གདན་དྲངས་ནས། བྷི་མ་ལ་གུ་ཤྲི་སོགས་མི་དཔོན་མང་པོའི་གདན་འདྲེན་པ་བྱུང་བ་རྣམས་དབུས་གཙང་ལ་བཏང༌། དྲུང་ནས་ཉི་ཕུག་སྟེང་ཆེན་དུ་བཞུགས་པ་མགུལ་ཆམ་ཞིག་བསྙུན་པའི་དུས་རྣལ་ལམ་དུ་པོ་ཊ་ལར་སྤྱན་རས་གཟིགས་སྐུ་མདོག་སྔོན་པོ་ཞིག་གིས་བདུད་རྩིའི་རྒྱུན་གྱིས་དབང་བསྐུར་བ་བྱུང་བས་བསྙུན་ལས་གྲོལ། དེ་ནས་རིམ་གྱིས་གསེར་གཡུ་རྟ་རྣ་དགོན། ཀརྨ་རེ་ནི་དགོན་རྣམས་སུ་བྱོན་ནས། རེ་ནེའི་དུས་གསུམ་མཁྱེན་པའི་སྐུ་འབུམ་བྱིན་རླབས་ཅན་གྱི་ཞབས་ཏོག་ཀྱང་ཅུང་ཟད་མཛད། དེ་ནས་རི་བོ་ཆེའི་དགོན་པར་གདན་དྲངས་ཏེ། རི་བོ་ཆེ་པས་གཙོ་མཛད་དགེ་འདུན་རྣམས་ཀྱིས་ཞབས་སྤྱི་བོར་བླངས། ཆོས་ཞུས་འབུལ་བ་ཞབས་ཏོག་བསམ་གྱིས་མི་ཁྱབ་པ་མཛད་དོ།། དེ་ནས་ཚ་བ་སྒང༌། ཀ་ན་བྲག །ཏོ་མ་པར་རྣམས་སུ་བྱོན་ཏེ་འགྲོ་དོན་རྒྱ་ཆེན་པོ་མཛད། ཀ་ན་དང་རྡོ་རྗེ་དེལ་དཀར་གཉིས་སུ་མ་ཎིའི་བུམ་བསྒྲུབ་རེ་བཙུགས། དེ་ནས་སྨར་ཁམས་ལེ་སྨད་ལ་བྱོན། དྲུང་དབོན་པ། སྤང་འོད་ཟེར་བླ་མ། ཤར་ཁའི་བླ་མ་དཔལ་ལྡན་པ་སོགས། བླ་མ་དགེ་བའི་བཤེས་གཉེན་དགེ་འདུན། སྐྱེ་བོའི་ཚོགས་དང་བཅས་པ་ཁྲི་ཕྲག་མང་པོ་འདུས་ཤིང་འབུལ་ནོད་རྒྱ་ཆེན་པོ་བསྒྲུབས་པ་ལ། སོ་སོའི་ཐུགས་བཞེད་དང་མཐུན་པ་ལྟར་ཆོས་དང་ཟང་ཟིང་གི་སྦྱིན་པ་རྒྱ་ཆེན་པོས་ཚིམ་པར་མཛད། ཁྱད་པར་དུ་སྤང་འོད་ཟེར་བླ་མས་ལོ་དུ་མར་དགེ་འདུན་མང་པོས་བསྒྲུབས་ཤིང་ངོ་མཚར་བའི་བསྒྲུབ་ལྟས་ཅན་མ་ཎིའི་བུམ་བསྒྲུབ་རྣམས་ཕུལ་ནས། འདི་རྣམས་ཀྱི་བདག་པོ་གཞན་གྱིས་མི་འོངས་པས། དྲུང་ནས་མཛད་པར་ཞུ་ཞེས་གསོལ་བ་བཏབ།

དེ་བསྐོར་དུ་འབུལ་ནོད་བྱུང་བའི་ཕྱག་རྫས་ཐམས་ཅད། བུམ་བསྒྲུབ་ཀྱི་རྟེན་དུ་ཕུལ། དེ་ནས་ཕ་ར་དགོན། འབའ་ཐང༌། སྤུང་རི་རྣམས་སུ་བྱོན་ནས། བླ་མ། དགེ་འདུན། མི་དཔོན། སྐྱེ་བོའི་ཚོགས་དང་བཅས་པ་རྣམས་ཀྱིས་འབུལ་བ། བསྙེན་བཀུར་བསུ་སྐྱེལ་དཔག་ཏུ་མེད་པར་བྱས་ཤིང༌། ཁྱད་པར་དུ་ས་དམར་སྟོང་དཔོན་གྱིས། གླང་མདོའི་སྡེ་ལྷ་ཁང༌། ཞིང་གཞིས་དབོན་པོ་དང་བཅས་པ་ཕུལ། དེ་ནས་ཀཾ་པོ་གནས་ནང༌། ཤར་ཀོལ་ཏི། སེ་རོག་དགོན། ཁེང་སེལ་མདོ། ཡོན་པོ། ཡང་སྟེང༌། སྤང་ཕུག་རྣམས་སུ་བྱོན། འགྲོ་དོན་དང་འབུལ་ཞབས་སོགས་མཐའ་ཡས། ཀོལ་ཏི་ལྷ་ཁང་གི་མར་མེ་ལ་གནང༌། གཞན་ཕལ་ཆེར་མ་ཎིའི་ཡོན་ལ་གནང༌། སྤང་ཕུག་དུ་དབྱར་བཞུགས་མཛད་པའི་སྐབས་ཞིག་འཇམ་དབྱངས་ཞལ་གཟིགས་ཏེ་བསྟོད་པའང་མཛད། དེ་ནས་ལ་སྟོད་དགོན་དང༌། ཕར་ཕྱི་ལ་བྱོན་པའི་འབུལ་བ་ཕལ་ཆེར། སྤང་ཕུག་གི་མར་མེ་དང་ཞིག་གསོས་ལ་བཞག །དེ་ནས་ལེ་ཐང་དང་ཁྲོམ་གྱི་སྤྱི་ཐོག་རྣམས་སུ་བྱོན་པའི་ཚེ་འབུལ་བ་དང་ཞབས་ཏོག་མཐའ་ཡས་ཤིང་འགྲོ་དོན་དཔག་མེད་མཛད། དེ་ནས་འབོམ་ཆེ་ཆུང་གི་དགོན་པ་ཕལ་ཆེ་བར་བྱོན། བེ་ལེབ་ཏུ་དགོན་པ་གསར་པ་འདེབས་པའི་ས་གཞི་ལ་རབ་གནས་མཛད། དགོན་གསར་ཀྱི་མིང་རིན་ཆེན་གླིང་དུ་བཏགས། དགོན་རྐྱེན་དང་ཕྱག་རྫས་མང་དུ་བཞག །རོང་བཙན་ཁ་བ་དཀར་པོ་གཟིགས་པའི་ཕྱིར་རི་ལྟས་ལ་བྱོན་པར་ཀུན་གྱིས་མཐུན་སྣང་དུ་གྲུབ་པར་འཇའི་གུར་ཕུབ་འོད་དཀར་པོ་ཕྱོགས་བཞིར་འཕྲོ་བ་བྱུང༌། འབོ་དེ་དགོན་དུ་དྲུང་ནས་ཆོས་ཁྲི་ཁར་བཞུགས་པའི་ཚེ། རོང་བཙན་ཁ་བ་དཀར་པོའི་རིལ་ལོ་བཅུ་གཉིས་བསྒོམ་པའི་སྒོམས་ཆེན་ཞིག་གིས་འཕགས་པ་སྤྱན་རས་གཟིགས་དབང་ཕྱུག་གི་སྐུར་མཐོང༌། དེས་གཞན་ལ་བསྟན་ཡང་མ་མཐོང་བ་བྱུང༌། དེར་འབོམ་མཚོ་ཕྱུག་མོ་ལ་གཟིགས་སུ་བྱོན་ཏེ་མཚོ་འགྲམ་དུ་བཞུགས་པའི་ཚེ། འཇམ་པའི་དབྱངས་ཞལ་གཟིགས་ཤིང༌། སྐུ་འཁོར་རྣམས་ཀྱིས་ཀྱང་འཇའི་ཕུང་པོ་ཆེན་པོ་འོད་ཟེར་འཕྲོ་བ་མཐོང་བ་ལ།

དྲུང་གི་ཞལ་ནས་འཇའ་འོད་མཐོང་བའང་དགའ་མོ་ཡིན་གསུངས་ཤིང་འཇམ་དབྱངས་ཀྱི་བསྟོད་པའང་མཛད། དེ་ནས་ཚུར་ཤལ་འགུ། རབ་སྒང༌། དར་རྩེ་མདོ་བར་དུ་བྱོན་འབུལ་བ་ཞབས་ཏོག་ཕུན་སུམ་ཚོགས་པ་དང༌། དགེ་བའི་བཤེས་གཉེན་མང་པོ་ལ་རང་རང་གི་ཐུགས་བཞེད་དང་མཐུན་པའི་ཆོས་ཀྱི་འཁོར་ལོ་བསྐོར་བར་མཛད་དོ། །དར་རྩེ་མདོར་ཇའི་འབུལ་བ་མང་པོ་བྱུང་བ་རྣམས་རབ་སྒང་གི་དགེ་བཤེས་རྣམས་ལ་གནང༌། ཡར་ལན་འབོམ་ཉག་ཐང་དུ་བྱོན་པའི་ཚེ་ལྷ་མི་ཀུན་གྱིས་བཀུར་སྟི་འབུལ་ནོད་ཆེན་པོ་བྱས་ཤིང༌། སངས་རྒྱས་ཀྱི་བསྟན་པ་རིན་པོ་ཆེ་ཉི་མ་ཤར་བ་ལྟར་གསལ་བའི་ཚེ། བདུད་དང་མུ་སྟེགས་བྱེད་ཀྱི་དཔུང་གཉེན་འགའ་ཞིག་ཕྲག་དོག་གིས་རྒྱུད་དཀྲུགས་ཏེ། སྒར་ནང་དུ་སེར་རྟ་བསྐྱལ་ཞིང༌། མགོ་འཁོར་དུ་རེ་བའི་བླུན་པོ་རྣམས་ཀྱི་མདུན་དུ་ཁ་པོ་བཏོན་ཅིང་བསམ་ངན་སྦྱོར་རྩུབ་ལ་ཞུགས་པ་ན་མ་རབས་རྣམས་ཡོད་སར། སེར་བ་ཅོ་གའི་སྒོང་ང་ཙམ་ཉི་མ་ཕྱེད་སྐད་ཅིག་ལ་བབ་པོ། སྒར་གྱི་མཐར་ཡང་རེ་ཟུང་བྱུང་བ་ལ། ཆོས་རྗེའི་དྲུང་ནས་གཟིགས་སྟངས་དང༌། ཕྱག་མཛུབ་གཏད་ཙམ་གྱིས་སླར་ལོག་པར་གྱུར། འབོམ་ཉག་གི་རྒྱབ་ཏུ་དྲུང་ནས་ཆོས་ཁྲིའི་ཁར་བཞུགས་པ་དེ། ཉག་རོང་བ་ཡེ་ཤེས་དཔལ་གྱིས་ཡེ་ཤེས་མགོན་པོ་ཕྱག་དྲུག་པ་གཟི་བརྗིད་དང་ལྡན་པ་ཞིག་ཏུ་མཐོང༌། རྩ་ན་ཡོད་པའི་གྲོགས་པོ་རྣམས་ལ་བསྟན་ཡང་མ་མཐོང་ནས། ཁྱེད་རྣམས་ལ་མིག་མེད་པ་འདྲ་ཟེར་ཞིང་གད་མོ་དགོད་ཀྱིན་གདའ། དེ་ནས་ཏྲེའི་ཡུལ་ལ་བྱོན། ཁུ་དོ་རས་པའི་ལྷ་ཁང་གི་རབ་གནས་མཛད། ཐང་བརྒྱད་རེ་འཇམ་དབུ་འཇམ་ལ་བྱོན། དད་ལྡན་གྱི་གདུལ་བྱ་ཁྲི་ཕྲག་མང་པོ་རིམ་པ་ལྟར་འཚོགས། ཆོས་དང་ཟང་ཟིང་སྦྱིན་པས་ཚིམ་པར་མཛད། རྒྱ་ནག་ནས་ན་བཟའ་དང་གོས་དར་མང་པོ་བསྐུར་ནས་གདན་འདྲེན་དབུ་འཇམ་དུ་སླེབ་སྟེ་ཞལ་གྱིས་མ་བཞེས། དེ་ནས་སྒ་སྟོད་ལ་བྱོན། ཨ་གཉན་དམ་པའི་དབོན་པོ་དང༌། བླ་མ་དགེ་འདུན་སྐྱེ་བོའི་ཚོགས་དང་བཅས་པ་རྣམས་ཀྱང་ཆོས་ཀྱི་སྤྱིན་པས་ཚིམ་པར་མཛད་དེ།

ཕུན་སུམ་ཚོགས་པའི་འབུལ་བ་ཞབས་ཏོག་བྱས་སོ།། 

དེ་ནས་སྐེ་རགས་བྲག་རྩར་རང་བྱོན་སྒྲོལ་མ་མཇལ་དུ་བྱོན། འཕགས་མ་སྒྲོལ་མ་སངས་རྒྱས་བྱང་སེམས་སྤྲིན་གྱི་ཕུང་པོ་ལྟ་བུའི་དབུས་ན་བཞུགས་པ་ཞལ་གཟིགས་ནས་བསྟོད་པ་ཡང་མཛད། དེ་ནས་བྱོན་ཏེ་རེ་རྒྱབ་ཉི་ཕུག་སྟེང་ཆེན་དུ་ཕེབ་ནས་བཞུགས་པའི་དུས་རེ་ཞིག་གི་ཚེ། མགུལ་ཆམ་ཐུ་མོ་ཞིག་བསྙུན་པ་ལ། ཆོས་རྗེའི་ཞལ་ནས་ཁྱེད་རྣམས་ཀྱིས་གཉིད་མ་སྐྲོག་ངས་རྨི་ལམ་ཞིག་བཟུང་ནས་ནད་འདི་ཕན་པར་བྱའོ་གསུངས་ནས་གཟིམས། མནལ་སད་མ་ཐག་བསྙུན་ཡང་དངས་འདུག་པས། གུའི་གུང་པས། དེ་བར་ལ་བསྙུན་དངས་གདའ་བ་ཇི་ལྟར་མཛད་པ་ལགས་ཞུས་པས། ངས་ཁྱུང་ཞིག་ཏུ་བྱས་ནས་བར་གཅོད་རྩོམ་པའི་གདོན་ཕྲན་འདྲ་འདུག་པ་རྣམས་གཤོག་ལྕག་གིས་བདས་པས། བ་དན་རི་རྩེའི་རི་འདི་ཡང་ན་བུན་ཆུང་ངུ་རླུང་གིས་དེད་པ་འདྲ་བར་སོང་སྙམ་པ་ཞིག་བྱུང་ཙམ་ན། ནད་དེ་ཡང་དྲག་འདུག་གསུངས། ཡང་གནས་དེ་ཉིད་དུ། བཅོམ་ལྡན་འདས་ཐུབ་པའི་དབང་པོ། རྒྱལ་སྲས་ནམ་མཁའི་སྙིང་པོ་དང༌། ལྷ་མོ་དབྱངས་ཅན་མ་འཁོར་དང་བཅས་པ་རྣམས་སྐབས་སྐབས་སུ་ཞལ་གཟིགས་ཏེ། དེ་དང་དེའི་བསྟོད་པ་ཡང་མཛད། གནས་དེར་རྣམ་རིག་དབུ་མའི་དོན་ཇི་ལྟ་བར་ཐུགས་ལ་ཤར་ནས་ཐེག་བསྡུས་ཀྱི་ས་བཅད་མཛད། ཡང་དུས་གཅིག་གི་ཚེ། མགུལ་ཆམ་བསྙུན་པ་སོགས་གོང་དང་འདྲ་བ་ལ་ཇི་ལྟར་མཛད་ཞུས་པས། ཆོས་རྗེའི་ཞལ་ནས། ངེད་པོ་ཏ་ལར་ཕྱིན་འཕགས་པ་སྤྱན་རས་གཟིགས་དབང་སྐུ་མདོག་སྔོན་པོ། སངས་རྒྱས་བྱང་སེམས་སྤྲིན་གྱི་ཕུང་ཕུང་པོ་ལྟ་བུའི་དབུས་ན་བཞུགས་པ། ཕྱག་ན་བུམ་པ་བསྣམས་པ་ཞིག་དང་མཇལ། འདི་ལ་འཐུངས་ཤིག་གསུངས་ནས་བུམ་པ་ལ་མཆུ་གཏད་དེ་འཐུངས་པས་ཞིམ་པོ་གཅིག་གིས་ཁ་ངོམས་པ་འདྲ་བ་ཞིག་བྱུང་གཉིད་སད་པ་དང་ནད་ཀྱང་དྲག་འདུག་གསུངས། དེར་ཀོང་པོ་སོགས་ཀྱི་གདན་འདྲེན་པ་མང་དུ་སླེབས་པ་དང༌། འཕན་ཆེན་ཀར་མ་ན་བཞུགས་པ་གདན་དྲངས་ནས་རེ་རྒྱབ་ཏུ་བཞུགས། དྲུང་ནས་རྫ་དགོན་ལ་བྱོན། ནང་པ་རིན་རྒྱལ་སོགས་རོང་པོའི་དགོན་པ་མི་སྡེ་དང་གུང་རུ་གྲགས་དབང་སོགས་ཀྱིས་གདན་དྲངས་དཔལ་འབར་དུ་བྱོན།

གུའི་ཤྲི་པས་གཙོ་མཛད། མཚུར་ཕུའི་གདན་འདྲེན་པ་རྣམས་ཀྱང་དེར་ཕེབས་སོ།། དེ་ནས་རྔོད་ལ་བྱོན་ནས་འཕན་ཆེན་གདན་འདྲེན་པ་ལ་བཏང༌། ཨ་ལ་ལ་བྱོན། ཀོང་པོ་བྲག་གསུམ་ཕུར་ཕེབས། ནགས་ཕུ་དང་ཞོ་ཁ་རྣམས་སུ་བྱོན། འཕན་ཆེན་ཞོ་ཁ་ལྷ་ཁང་དུ་བཞུགས་སུ་བཅུག །དེ་ནས་ཀོང་རལ་གསུམ་གྱི་ཉོང་ཀོང་ལ་བྱོན། བྲག་ཕྱིར་ཡོན་བདག་འཛོམ་དར་གྱིས་རྟ་བརྒྱ་འབུལ་བྱས། འོ་ཐང་དུ་ཡོན་བདག་སྔོན་པོས་རྟའི་བརྒྱ་འབུལ་བྱས། ལྟ་བར་རྒྱལ་འཛིང་དུ་ཡོན་བདག་བློ་བདེས་རྟའི་བརྒྱ་འབུལ་དང་སྟོན་མོ་ཆེན་པོ་བྱས། ཀོང་རལ་གསུམ་དུ་མི་སྡེ་ཁྲི་ལྷག་ཙམ་འཚོགས་པའི་ནང་དུ། ཨ་དཔལ་ཞེས་པས་ཞུ་བ་ཕུལ་བ་ལ། དྲུང་རིན་པོ་ཆེ་པ་གཙང་ཆབ་འདི་སྔར་ཆབ་ནག་གི་རི་འཁྲིས་ཕ་གི་ལ་འགྲོ་བ་ལ། ད་ནི་ཆུ་ཆེན་ཚུར་འགྱུར་ནས། ངེད་རྒྱལ་འཛིང་པའི་ཞིང་མང་རབ་ཁྱེར། གྲོང་གི་རྩ་བར་སླེབ་ནས་བྱུང་བ་ལ། གྲོང་པ་སྤྱིས་རྡོ་མཁར་ཆེན་པོ་ཞིག་ཉོས་ནས་རག་བྱས་པ་ལའང་ཕན་པ་མ་བྱུང༌། ཡུལ་སྤོ་བ་ལ་ཐུག །ད་ལགས་ན་གཙང་ཆབ་ཆེན་པོ་འདི་སྔར་གྱི་ཤུལ་ཕ་གི་ལ་བསྒྱུར་བ་ཞུ་ཞེས་པའི་ཞུ་བ་ཕུལ། དྲུང་ནས་བདེན་པ་བདར་ཞིང་བཀྲ་ཤིས་བརྗོད་པས། གཙང་ཆེན་ཕྱིར་ལོག་ནས་སྔར་མལ་ལ་སོང་བས། མི་ཐམས་ཅད་ཤིན་ཏུ་དད་པར་གྱུར། དེ་ནས་ལྐོག་འཕྲེང་དུ་བྱོན་ཏེ་ཉི་ཤར་མཐོན་པོ་ལ། དབེན་གནས་བཏབ་ནས་བཞུགས་པའི་དུས་གཅིག་གི་ཚེ། སྤྱན་རས་གཟིགས་དབང་ཕྱུག་ཞལ་གཟིགས་ནས། དེའི་བསྟོད་པ་རྐང་པ་བརྒྱ་པ། རྗེས་སུ་བསྔགས་པ་དང་བཅས་པ་ཞེས་པ་མཛད་དོ།། དེ་ནས་རྒྱ་ལ་རྩེ་རྡུམ། ཆབ་དཀར་ནག །རོང་ཀླུ་ནང་དུ་བྱོན་ཏེ་སྐྱེ་འགྲོ་དཔག་ཏུ་མེད་པ་བདེ་འགྲོའི་ལམ་ལ་བཀོད་པར་མཛད། ཡང་རྒྱལ་འཛིང་དུ། ར་མིག་འཛོམ་པ་བྱ་བས་རྟའི་བརྒྱ་འབུལ་དང་སྟོན་མོ་ཆེན་པོ་བྱས། དེ་ནས་གླང་མ་ལུང་གི་མདར། དྲུང་གི་ཞལ་ནས། མདངས་སྤྱན་རས་གཟིགས་དང་མཇལ་བ་ཤིན་ཏུ་གསལ་བར་རྨིས་གསུངས། གླང་མ་ཕུར་དབེན་གནས་ཞིག་འདེབས་པའི་ས་གཞི་ཞབས་ཀྱིས་བཅགས།

དེ་ནས་སུམ་མཁར། གྲ་བཅོས་ཟིང་གསུམ། ཕྲགས་ཡུལ་སོགས་མཆི་མ་ཡུལ། ཆབ་དཀར་ནག་དང༌། ཙ་རི་བམ་རམ་དང༌། ལ་རྒྱབ་དང༌། གཅོམ་ཕུ་ལུང་རྣམས་སུ་བྱོན། གཅོམ་ཕུ་ལུང་དུ་དགུན་བཞུགས་མཛད་པའི་སར། ཟང་ཟང་ནེལ་རིང་པའི་རིན་པོ་ཆེ་དཔོན་སློབ་ལ་སོགས་ཕྱོགས་ཕྱོགས་ནས་དགེ་བའི་བཤེས་གཉེན་མང་པོ་མཇལ་དུ་བྱུང་ཞིང༌། ནེལ་རིང་པས། ཁ་ཆེ་གུར་གུམ་གྱིས་གཙོས་པའི་ཁྱད་རས་ཀྱི་ན་བཟའ་དང༌། གུར་གུམ་ཞོ་བརྒྱ་སོགས་འབུལ་ནོད་དཔག་ཏུ་མེད་པ་མཛད་དེ། ནཱ་རོ་ཆོས་དྲུག་ལ་སོགས་ཆོས་མང་དུ་གསན་ཞིང༌། མན་ངག་ཐམས་ཅད་ཉམས་ཁྲིད་དུ་བསྐྱངས། གནས་འདིར་ཆོས་གསུང་འཕྲོ་ཞིག་ལ་སྤྱན་ནམ་མཁའ་ལ་ཆེར་གྱིས་གཟིགས་ནས། འོ་སྒོམ་ཆེན་པ་མང་པོ་དེ་ཞལ་སྐྱེམས་མི་མང་པོའི་ཇ་ཞིག་སྐོལ་གྲབས་གྱིས་གསུངས་པ་ལ་དགོངས་ཇ་ཁ་ཙམ་ལ་འབྲི་གུང་པའི་སྒོམ་ཆེན་བྱ་ར་ཁ་པ་བྱ་བས་དབུ་མཛད་བརྒྱད་ཅུ་ཙམ་ཞིག་སླེབ། དེ་སོགས་རྟག་ཏུ་མངོན་པར་ཤེས་པ་རྒྱ་ཆེན་པོས་ལུང་སྟོན་པར་མཛད་ཀྱང་ཕལ་གྱིས་དེ་ལྟར་མི་ངེས། དེ་ནས་བམ་རམ་ལ་བྱོན་ཏེ། དྲུང་པ་དང༌། ཟང་ཟང་པ་དང་བཅས་པའི་དཔོན་སློབ་ཐམས་ཅད་ཙཱ་རིའི་གནས་ཕྱི་ནང་ཐམས་ཅད་དུ་བྱོན་པའི་ཚེ། ཕག་མོ་དབུ་བཅད་མ། ཙཎྜི་ཀཱ། པད་ཕུག། གཡུ་མཚོ་རྣམས་སུ། བླ་མ་ཡི་དམ་མཁའ་འགྲོ་ཆོས་སྐྱོང་དཔག་ཏུ་མེད་པ་ཞལ་གཟིགས་པའི་རྣམ་འགྱུར་གྱིས་དགྱེས་ཚོར་མཛད་ཅིང༌། སྐུ་འཁོར་ཕལ་པ་རྣམས་ཀྱིས་ཀྱང་འཇའ་དང་འོད་ཀྱི་ཕུང་པོ་ལ་སོགས་པ་ངོ་མཚར་བའི་ལྟས་མང་པོ་མཐུན་སྣང་དུ་གྲུབ་པ་བྱུང༌། དེར་དྲུང་གི་ཞལ་ནས། དཔལ་རང་བྱོན་གྱི་མཆོད་རྟེན་གྱི་ཉེ་འཁོར་གྱི་ཕྱོགས་མཚམས་སུ་དུར་ཁྲོད་ཀྱི་གླིང་ཤིན་ཏུ་མང་ན་ཡང་གསར་དུ་ཞལ་ཕྱེ་བ་ལ། བམ་ཆེན་དུར་ཁྲོད། བདུད་རབ་ཏུ་བཅོམ་པའི་དུར་ཁྲོད་ཆེན་པོ་འཁོར་ཕྲན་དང་བཅས་པ། བྱ་གདོང་མའི་དུར་ཁྲོད་འཁོར་ཕྲན་དང་བཅས་པ། གཟི་བྱིན་མི་བཟད་པ་རབ་ཏུ་འབར་བའི་དུར་ཁྲོད་ཀྱི་གླིང་ཆེན་པོ་འཁོར་ཕྲད་དང་བཅས་པ།

དུར་ཁྲོད་ཆེན་པོ་འབར་བའི་ཕྲེང་བའི་གླིང་ཆེན་པོ་འཁོར་ཕྲན་དང་བཅས་པ། ཧེ་རུ་ཀ་རྣམ་པར་བཤད་པའི་དུར་ཁྲོད་ཀྱི་གླིང་ཆེན་པོ་འཁོར་ཕྲན་དང་བཅས་པ། མ་མོ་རབ་ཏུ་ཁྲོས་པའི་དུར་ཁྲོད་ཀྱི་གླིང་ཆེན་པོ་འཁོར་ཕྲན་དང་བཅས་པ། དྲག་པོ་རབ་ཏུ་ཁྲོས་པའི་སྒྲ་སྒྲོགས་ཀྱི་དུར་ཁྲོད་ཆེན་པོའི་གླིང་ཕྲན་འཁོར་དང་བཅས་པ་རྣམས་ཞལ་ཕྱེ་བ་ཡིན་གསུངས། དེའི་ཚེ་ན་དཀྱིལ་འཁོར་ཆེན་པོ་རང་རང་གི་ལྷའི་གྲངས་དང་བཅས་པ་རྟ་བབས་སྒོ་ཁྱུད་ཕྱི་རོལ་དུ་དུར་ཁྲོད་ཀྱི་རྣམ་པ་རྣམས་སྐུ་འཁོར་ཕལ་པ་རྣམས་ཀྱིས་ཀྱང༌། རྡོ་ལ་རང་བྱོན་དུ་གསལ་བར་མཐོང་ཞིང༌། ཆོས་རྗེའི་དྲུང་ནས་ཡི་དམ་གྱི་དཀྱིལ་འཁོར་དངོས་སུ་གསལ་པོར་ཞལ་གཟིགས་པར་སྣང་ན་ཡང༌། དགྱེས་པའི་རྣམ་འགྱུར་ཙམ་མིན་པ་ཞལ་གྱིས་མི་བཞེས། དེར་དཔོན་སློབ་ཀུན་གླང་གོང་ལ་བྱོན་ཏེ། རིན་པོ་ཆེ་ནེལ་རིང་པ་དཔོན་སློབ་དབུས་གཙང་ལ་བྱོན་ནོ།། དེ་ནས་ཡང་ཟླ་བ་བདུན་པ་ལ། ཆོས་རྗེའི་དྲུང་ནས་གནས་ལ་བྱོན་དུས་རྐྱེན་ངན་པའི་དབང་གིས། གཏིང་ཟབ་ཕུག་ཏུ་སྔར་ཡོད་པའི་ཆུ་དེ་སྐམ་འདུག་པ་ལ། དྲུང་ནས་གཏོར་མ་དང་བཀའ་བསྒོ་མཛད་པས་དེ་མ་ཐག་ཏུ་ཆུ་དེ་སྔར་བས་བཟང་བ་བྱུང༌། དེ་ནས་སྒམ་པོ་ལྷ་རྗེ་ལ་བྱོན་ཏེ་མཆོད་རྟེན་ཆེ་ཤོས་ཁང་པ་ཙམ། ཆུང་བ་ཁྲུ་ཚད་ཡན་རྡོ་ལ་རང་བྱོན་དུ་བྱོན་པ་ཚན་པོ་ཆེ་དང༌། གཞན་ཡང་རང་བྱོན་མང་པོ་ཞལ་གཟིགས་པའི་ཚེ། དྲུང་གི་གསུང་ནས། རང་བྱོན་འདི་རྣམས་ཤིན་ཏུ་དོད་པོ་ཡང་འདུག་མོད། དེ་དང་མཐུན་པའི་བྱིན་རླབས་ཀྱི་ལྟས་ཀྱང་འདུག །ཙཱ་རི་གསར་རྙིང་གཉིས་རྡོ་རྗེའི་རྭ་གཡས་གཡོན་ཡིན་ཅིང༌། སྒམ་པོ་ལྷ་རྗེ་འདི་རྡོ་རྗེའི་ལྟེ་བ་ཡིན་གསུངས་སོ།། དེ་ནས་ཉང་པོ་ལ་བྱོན། ཉང་པོའི་ས་ཆར། སི་ཏུ་ཀུན་སྤངས་པ་དང༌། སྒོམ་པ་སྐུ་མཆེད་ཀྱིས་ཐོག་དྲངས་པའི་མི་ཆེན། དགེ་འདུན། སྐྱེ་བོའི་ཚོགས་དང་བཅས་པ་མང་པོ་ལ། བཞེད་དགོངས་དང་མཐུན་པའི་ཟབ་ཅིང་རྒྱ་ཆེ་བའི་ཆོས་ཀྱི་འཁོར་ལོ་བསྐོར་ཏེ་རྒྱལ་བའི་བསྟན་པ་རིན་པོ་ཆེ་ལ་ཕུ་དུད་དུ་མཛད་དོ།

དེ་ནས་སྙེ་བོ་ལ་གདན་དྲངས། ཚུར་ཀོང་པོ་རུ་བྱོན། ཀོང་ཡུལ་བྲེ་སྣ་རུ། རྩེ་བླ་སྒང་ཞེས་དགོན་པ་བཏབ་པར་མཛད། དེ་དུས་སུ་གཟིམ་ཁང་གི་མདུན་བླ་ཡེལ་དུ་ཁམས་པའི་ཆས་བྱས་པའི་རྟ་པ་མང་པོ་ཁྲིགས་སེ་གང་འདུག་པ། ཆབ་ནག་པ་དང༌། ཀར་མ་གྱང་རལ་བ་སོགས་མང་པོས་མཐོང་འདུག །དེ་དང་མཉམ་དུ་བུད་མེད་གཅིག་ལ་བབ་སྟེ། ངེད་ཁམས་སྟོད་ཀྱི་ལེ་ཡན་ཆད་ཀྱི་གཞི་བདག་ཡིན། ཆོས་རྗེ་བ་གདན་འདྲེན་དུ་འོངས་པ་ཡིན་ཟེར་བ་བྱུང་འདུག །དེར་རབ་འབྱམས་དབུ་མའི་གཞུང་ལུགས་ཀྱི་སྙིང་པོ་བསྡུས་པ་མུ་བཞི་སྐྱེ་འགོག་གི་རིགས་པ་མདོར་བྱས་པ་ཞེས་པའི་བསྟན་བཅོས་མཛད། རྣམ་ཐོས་ཚལ་ནས་རྟོགས་ལྡན་མཚོ་དཀར་བ་དང༌། མི་ཉག་སེང་གེ་རྒྱལ་མཚན་གཉིས་རྩེ་བླ་སྒང་དུ་འོངས་པ་ཉང་ཆུས་ཁྱེར་བ་ལ། ཚུ་རི་ནས་དྲུང་གིས་གཟིགས་ནས། ཕྱག་མཁར་དེ་ཆུ་ལ་གཏད་ཅིང་ཤིབ་ཤིབ་གཅིག་མཛད་མ་ཐག་ཆུ་རླབས་ཀྱིས་ཚུར་འཕེན་པ་བྱུང༌། དེ་ནས་རྒྱར་མ་རུ་བྱོན་པའི་དུས། ཀོང་པོའི་ཆས་བྱས་པའི་རྟ་པ་མང་པོ་ཞིག །དྲུང་དུ་ཆོས་ཞུ་ཡིན་འདུག་པ་རྟོགས་ལྡན་མཚོ་དཀར་བས་མཐོང༌། ཁོང་རྣམས་སོང་བ་དང༌། དེ་རྣམས་ཀོང་པོའི་གཞི་བདག་འདྲ་ཡིན་པ་ལགས་སམ་ཞུས་པས། དེ་ཡིན་ཁྱོད་ལ་རིག་པ་དངས་པོ་བྱུང་འདུག་གསུངས། དེ་ནས་སྤོ་བོ་ལ་བྱོན་པའི་ལམ་ཀ་བྲེ་མོ་གྲུ་སོ་བྱ་བའི་ཆུ་ཆེན་པོ་ལ་ཟོམ་པ་བཙུགས་པའི་ཚེ། ས་ཆེན་པོ་རབ་ཏུ་གཡོས། འཇའ་འོད་དཔག་པར་མི་ནུས་པའི་སྒྲ་སྐད་ལ་སོགས་པ་བྱུང་ངོ༌།། དེའི་ཚེ་གཉུག་མར་གནས་པའི་གྲུ་པ་དེས། ཟམ་པ་བཙུགས་པས་ཁོའི་བཟའ་ལ་གནོད་ཀྱིས་དོགས་ནས། ཕག་ཏུ་གཤེ་སྐུར་མང་ཞིག་བྱས་ཡོད་པར་སྣང་བའི་རྒྱུ་མཚན་གྱིས། ཁོ་རང་གཅིག་པུ་གྲུ་དང་བཅས་པ་རླུང་ལ་སོགས་པའི་རྐྱེན་གཞན་མེད་པར་ཆུས་དྲག་ཏུ་ཁྱེར་བའི་ཚེ། རྦ་དྲག་པོའི་ཀློང་ལ་ཐུག་ལ་ཁད་པ་ན། ཆོས་རྗེའི་དྲུང་ནས་གཟིགས་པའི་ཚེ། རྗེ་བཙུན་སྒྲོལ་མས་མི་འདི་ཆུའི་འཇིགས་པ་ལས་བསྐྱབ་ཏུ་གསོལ།

ཞེས་གསོལ་བ་བཏབ་པའི་མོད་ལ། སེམས་ལྡན་གྱི་སེམས་ཅན་ལ་མཛའ་བཤེས་ཀྱིས་སྐད་བཏང་བ་བཞིན་དུ། སེམས་མེད་ཀྱི་གྲུ་དེ་སླར་ལོག་ནས་མི་དེ་བདེ་བར་ཆུའི་ངོགས་སུ་ཕྱིན་པར་གྱུར་ཏོ།། དེ་ནས་ཀློ་ལམ་དཀར་ནག་བྱ་བའི་ལམ་འཕྲང་དམ་པོར། མཛོ་རྟ་ཁྱུ་དེད་བྱས་ནས་བྱོན་ཡང༌། པོ་ཆག་གཡངས་གསུམ་གང་ཡང་མེད་པར་སྤོ་བོར་སླེབས་པ་ནི། ཆོས་རྗེའི་གྲུབ་རྟགས་ཡང་དག་པར་འདུག་ནའང༌། ཐམས་ཅད་ངོ་མཚར་དུ་གྱུར་པའི་གཏམ་གླེང་བའི་སྐབས་སུ། ཆོས་རྗེའི་ཞལ་ནས། དེ་ནི་གཞི་བདག་བཟང་བའི་དྲིན་ཡིན་གསུངས་པར་གདའ། ལམ་དེ་ནི་ཀོང་པོ་ལ་སོགས་པའི་རོང་མི་རྣམས་འགྲིམ་ཀྱང༌། མི་རྐྱང་རྣམས་ཀྱང་ཡིད་མ་ཡེངས་པར་འགྲོ་དགོས་པའི་ས་ཡིན། འཕྲང་སྒྲོལ་མ་ཐག་ཆོས་རྗེའི་དྲུང་ནས་མགུར་མ་འདི་སྐད་གསུངས། ཆོས་ཐེག་པ་བླ་མེད་གསང་སྔགས་ལ།། ཐབས་དམ་ཚིག་སྡོམ་པ་རྟེན་འབྲེལ་ཚོགས།། གནད་ཕྱི་ནང་གསང་བའི་རྣལ་འབྱོར་ཚུལ།། དོན་ཅུང་ཟད་ཀྱང་འདའ་བར་དཀའ་བ་ཡི།། ལམ་འཕྲང་འགག་དམ་ཡང་ཉེ་བའི་གསང༌།། ཡིད་མ་ཡེངས་དྲན་པའི་རྒྱུན་བརྟེན་ཅིང༌།། ཐབས་རྟེན་འབྲེལ་གྱི་གནད་ལ་མ་རྨོངས་ན།། དུས་རིང་པོར་མི་ཐོགས་བདེ་བར་ཕྱིན།། དཔེ་ཇི་ལྟར་བགྲོད་པའི་ལམ་འདི་བཞིན།། ཞེས་གསུངས། དེ་ནས་སྤོ་བོ་ཡེ་གོང་གི་ཕུའི་རྨ་བསྐུང་ལུང་ཞེས་བྱ་བའི་གནས་ཆེན་ངོ་མཚར་ཅན་གྱི་གནས་སྒོ་ཕྱེས། དེའི་ཚེ་ཡོན་བདག་ལྐགས་ལྐུགས་ན་རེ། སྔར་ཆོས་རྗེ་རང་བྱུང་རྡོ་རྗེའི་ཞལ་ནས། འདིར་གནས་ཁྱད་འཕགས་ཞིག་ཡོད་པའི་སྒོ་འབྱེད་པ་ལ་ང་རང་སླེབ་འོང་བ་ཡིན་གསུངས་པའི་ཚིག་དེ། ད་དོན་ཐོག་ཏུ་ཕེབ་འདུག་ཅེས་གླེང་བར་གདའ་དེ་ནས་སྤོ་བོ་ཕུ་ལུང་དགོན་པའི་རིན་པོ་ཆེ་དགེ་འདུན་གྱི་ཚོགས་དང་བཅས་པས་གདན་དྲངས་ཏེ་དེར་བྱོན། དགེ་འདུན་སྐྱེ་བོའི་ཚོགས་དང་བཅས་པ་སྨིན་གྲོལ་ལ་འགོད་པར་མཛད་དོ།། རྒྱལ་འབུམ་གྱིས་ལྡོང་ཡ་ལྷ་ཁང་འབུལ་བ་སོགས་རྒྱ་རའི་དཔོན་བརྒྱུད་མི་སྡེ་དང་བཅས་པས་ཞབས་ཏོག་ཕུན་སུམ་ཚོགས་པ་བྱས།

དེ་ནས་འགུ་དངར་ལྡེམ་གསུམ། ཚ་བ་སྒང་སྟོད། མཐའ་བཞི་རྣམས་སུ་བྱོན་ཏེ་གདུལ་བྱ་དཔག་ཏུ་མེད་པ་སྨིན་གྲོལ་གྱི་ལམ་ལ་འགོད་པར་མཛད་དོ། །ཛ་ངོམ་འདུས་པའི་ཆབ་མདོ་ཞེས་པར་མི་གསུམ་གྲུ་ལོག་ནས་ཆུས་ཁྱེར་བ་གཅིག་གིས། ཆོས་རྗེ་རིན་པོ་ཆེ་ཐུགས་རྗེས་ཟུང་བྱས་ནས་འོ་དོད་བོས་པས་དེ་མ་ཐག་ཏུ་ཆུ་དཀྱིལ་གྱི་ཕ་བོང་སྟེང་དུ་ཆགས་ཏེ་ཆུའི་འཇིགས་པ་ལས་ཐར་བར་མཛད་དོ།། དེ་ནས་ཆུ་བར། ལྷ་སྟེང༌། གདན་ས་ཆེན་པོ་ཀརྨ་རྣམས་སུ་བྱོན་ཏེ། རང་རང་གི་ས་ནས་ཟླ་ལམ་ཚུན་ཆད་ཀྱི། བླ་མ། དགེ་བའི་བཤེས་གཉེན། དགེ་འདུན། མི་ཆེན་ལ་སོགས་དད་ལྡན་གྱི་སྐྱེ་བོ་སྟོང་ཕྲག་མང་པོ་འདུས་ཤིང༌། ལུང་ངག་རིག་གསུམ་གུས་པའི་སྒོ་ནས་ཟང་ཟིང་གི་དངོས་པོ་བརྗོད་ཀྱིས་མི་ལངས་པ་ཕུལ་ཏེ། སོ་སོའི་ཁམས་རིགས་དང་མཐུན་པའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་མཛད། ཁྱད་པར་དུ། ཀརྨ་དགོན་དུ་དགེ་འདུན་གྱི་ཚོགས་དཔག་ཏུ་མེད་པ་འཚོགས་ཤིང༌། སྣོད་ལྡན་རྣམས་ལ་ནཱ་རོ་ཆོས་དྲུག་ལ་སོགས་པའི་ཟབ་ཆོས་རྣམས་དང༌། གཞན་ཡང་གང་ལ་གང་འོས་ཀྱི་ཆོས་ཀྱི་འཁོར་ལོ་དགུན་བཞུགས་དེའི་སྐབས་སུ་བསྐོར་ནས། ཁྲིད་དང་དགུན་བཞུགས་གྲོལ་བའི་ཉིན་པོར། ཚོགས་ཆོས་རྒྱས་པ་ཞིག་གསུངས་པའི་རྗེས་སུ། སྡེ་བདག་རྣམས་ཀྱིས་སྡེ་སྐྱོང་ལུགས་དང༌། རབ་ཏུ་བྱུང་བ་རྣམས་ཐོས་བསམ་སྒོམ་གསུམ་མཛད་ཚུལ་དང༌། སྐྱེ་བོ་ཕལ་པ་རྣམས་ཀྱང་གནས་སྐབས་བདེ་སྐྱིད་སྒྲུབ་པའི་ཐབས་དང༌། ཐ་ན་ལོང་སྤྲང་ཡན་ཆད་ལ་རང་རང་གི་བྱ་བཞག་འདི་དང་འདི་ལྟ་བུ་བྱེད་དགོས་པ་ཡིན། ཅེས་ཁྲིམས་གཉིས་ཀྱི་སྒོ་ནས་སྡེ་གཉིས་ཚུལ་བཞིན་དུ་སྐྱོང་བའི་ཐབས་ཞིབ་ལ་རྒྱས་པར་གསུངས་ཏེ། མཐར། ད་ཁྱེད་དགེ་འདུན་རྣམ་པ་འདིར་བཞུགས་པ་དང་ཕྱོགས་སུ་འབྱོན་འདོད་ལ་སོགས་གང་མོས་མཛོད་ལ་མི་ལུས་ཐོབ་པ་དོན་ཡོད་པར་མཛོད། རེ་ཤིག་ཁམས་བཟང་པོ་གྱིས། ངེད་དང་ཡང་མྱུར་པོར་འཕྲད་པར་བགྱིད་གསུངས་པ་ལ། དགེ་འདུན་རྣམས།

དེ་རིང་འདི་འདྲ་བའི་ཞལ་ཏ་དང་ཁམས་བདེའི་མཛད་ཚུལ་འདི་ལྟ་བུ་སྔར་ནི་ནམ་ཡང་གནང་མ་མྱོང་ཞེས་ངོ་མཚར་ཞིང་ཐེ་ཚོམ་དུ་གྱུར་ཏོ།། དེ་ནས་འདན་སྟོད་སྐེ་རགས་བྲག་རྩའི་རང་བྱོན་སྒྲོལ་མའི་དྲུང་དུ་མཇལ་ཏེ། རིམ་གྱིས་ཁྲ་སྦོམ་བྲག །ཀྱི་ལེ་གནས་ཆེན་སོགས་སུ་བྱོན་ཏེ། སོ་སོའི་བླ་མ། དགེ་བཤེས་མི་ཆེན་ལ་སོགས་ཁྲི་ཕྲག་མང་པོ་འདུས་ནས། འབུལ་ནོད་ཕུན་སུམ་ཚོགས་པ་བྱས་ཤིང༌། ཆོས་དང་ཟང་ཟིང་གི་སྦྱིན་པས་ཚིམ་པར་མཛད་དོ།། ཁྱད་པར་དུ། གོ་འགྱོ་དཔོན་ཆེན་འོད་ཟེར་དཔལ་གྱིས་གདན་དྲངས་ཏེ། ཏྲེ་སྟོད་དུ་བྱོན་པ་ལ། མཛོ་རྟ། གསེར་དངུལ། གོས་དར། སྟག་གཟིག། སྣམ་རས། ཇ་སིག་ལ་སོགས་བརྒྱ་འབུལ་མང་པོ་བྱས་ཤིང༌། ཟབ་ཅིང་རྒྱ་ཆེ་བའི་ཆོས་མང་པོ་ཞུས་ཏེ། མི་ཕྱེད་པའི་དད་པ་དང༌། སངས་རྒྱས་ཀྱི་བསྟན་པ་དང༌། དགེ་འདུན་གྱི་སྡེ་སྲིད་ལ་ཕན་ཅི་ཐོགས་བྱེད་པར་ཞུས་སོ། །དེ་དུས་གོང་གི་གསེར་ཡིག་པ་དང༌། འཇང་ཡུལ་བའི་གསེར་ཡིག་ཚན་ཆེར་འཛོམ་མོ། །དེ་ནས་རིམ་གྱིས་བྱོན་ཏེ། ཨག་འདམ། སོག་པ་མདོ། སོག་སྟོད་སོང་དུ། བྲའོ། །སྤར་ཐང༌། ཁ་རོང་བ་སོགས་དད་ལྡན་གྱི་སྐྱེ་བོ་དཔག་ཏུ་མེད་པས་འབུལ་བ་བསྙེན་བཀུར་རྒྱ་ཆེན་པོ་བསྒྲུབས་ཤིང༌། དེ་རྣམས་ལ་ཟབ་ཅིང་རྒྱ་ཆེ་བའི་ཆོས་ཀྱི་འཁོར་ལོ་སོ་སོའི་དབང་པོ་དང་འཚམས་པར་བསྐོར། དེར་བྱུང་བའི་འབུལ་རྟ་རྣམས། མཚུར་ཕུའི་གུའི་ཤྲི་ལ་བསྐུར་ཏེ། དབུས་གཙང་གི་དགོན་སྡེ་རྣམས་སུ་ཇ་སྐོལ་ལ་བཏང༌། 

དེ་ནས་ནགས་ཤོད་དུ་དགེ་འདུན་སྟོང་ཕྲག་ཁ་ཡར་ཚོགས་པ་ལ། ནཱ་རོ་ཆོས་དྲུག་སོགས་ཟབ་ཅིང་རྒྱ་ཆེ་བའི་ཆོས་ཀྱི་འཁོར་ལོ་བསྐོར། དེར་བྱུང་བའི་འབུལ་རྟ་རྣམས་དུས་མཆོད་པ་ཆོས་དཔལ་ལ་བསྐུར་ནས། དབུས་གཙང་གི་དགོན་སྡེ་རྣམས་སུ་ཇ་སྐོལ་ལ་བཏང༌། དེ་ནས་འབྲི་ཁུང་སྤྱན་སྔ་རིན་པོ་ཆེ་ཆོས་ཀྱི་རྒྱལ་པོ་བ་འཇལ་དུ་བྱོན་ཏེ། འཇམ་ནེ་མཚོ་ཁར་མཇལ་ཕྲད་མཛད་ཅིང༌། ཉང་པོ་རྒྱབ་མདའི་བར་དུ་བྱོན་ནས། སྤྱན་སྔ་ཆོས་ཀྱི་རྒྱལ་པོ་བ་དང༌། ཀུན་སྤང་དགེ་སྦྱོང་བ་ཡབ་སྲས་ཀྱིས་གཙོ་མཛད། འབྲི་གུང་ཐེལ་གྱི་བླ་མ་དགེ་འདུན་པ་དད་པ་དང་སྐལ་པར་ལྡན་པ། ཉང་པོ་ལུང་པའི་སྦྱིན་བདག་གི་ཚོགས་དང་བཅས་པ་རྣམས་ཀྱིས་འབུལ་མཆོད་རྒྱ་ཆེན་པོ་མཛད་ཅིང༌། ནཱ་རོ་ཆོས་དྲུག །སྐུ་གསུམ་ངོ་སྤྲོད་སོགས་མན་ངག་ཟབ་ཆོས། ཁྲིད་ཀྱི་བཀའ་ལུང་རྣམས་དང༌། དཔག་བསམ་འཁྲི་ཤིང་དང༌། སྐྱེས་རབས་བརྒྱ་རྩ་སོགས་བྱང་ཆུབ་སེམས་དཔའི་རྣམ་ཐར་ངོ་མཚར་བ་རྣམས་ཀྱི་བཤད་པ་སོགས་ཐུགས་བཞེད་དང་མཐུན་པར། གང་ལ་གང་འོས་ཀྱི་ཟབ་ཅིང་རྒྱ་ཆེ་བའི་ཆོས་ཀྱི་དགའ་སྟོན་རྒྱ་ཆེན་པོ་འབུལ་ཞིང་གནང་བར་མཛད་དོ།། དེ་ནས་ཀོང་པོ་རྟ་བར་ལ་བྱོན། ཡོན་བདག་འབྲུག་དར་སྤུན་གྱིས་རྟའི་བརྒྱ་འབུལ་སོགས་སྐྱེ་བོ་ཐམས་ཅད་ཀྱིས་མཆོད་སྤྲིན་རྒྱ་ཆེན་པོ་སྤྲོས་པའི་གདབ་ལན་དུ་ཟབ་ཅིང་རྒྱ་ཆེ་བའི་ཆོས་ཀྱི་ཆར་ཆེན་པོ་ཕབ་སྟེ་ཐམས་ཅད་ལ་ཐར་པའི་མྱུ་གུ་བརྟས་པར་མཛད། །མདོར་ན་བདག་ཉིད་ཆེན་པོ་དེའི་སྐུ་མདུན་དུ་མང་དུས་འབུམ་ཕྲག་གྲངས་ལས་འདས་ཤིང༌། ཇི་ལྟར་ཉུང་དུས་ཀྱང་ལྔ་བརྒྱ་ཙམ་འཚོགས་པ་རྣམས་ལ། རབ་ལ་ཞི་ལྷག་ཟུང་འབྲེལ་གྱི་ཏིང་ངེ་འཛིན་འཕེལ་བར་མཛད། འབྲིང་རྣམས་ལ་གསུང་རབ་གཞུང་ལུགས་རྣམ་པར་དག་པའི་ཚིག་དོན་ཁོང་དུ་ཆུད་པར་མཛད། ཐ་མ་རྣམས་ལའང་མ་ཎིའི་རྒྱུན་མི་འཆད་བགྲངས་སུ་འཛུད་ཅིང༌། གང་ཟག་རེ་རེ་ནས་སྤྲོ་བ་བསྐྱེད་པའི་གཏམ་མཛད་པ། ཟང་ཟིང་གི་དངོས་པོ་རྒྱ་ཆེན་པོ་ཡོན་དུ་གནང་བ།

མཚང་ནས་འབྲུ་བ་ཡན་ཆད་མཛད་ཅིང་མ་ཎི་དུང་ཕྱུར། ས་ཡ། བྱེ་བ། འབུམ་ཕྲག །ཁྲི་ཕྲག་བརྒྱ་སྟོང་ཡན་ཉིན་རེ་བཞིན་བགྲངས་པའི་དམ་བཅའ་རང་རང་གི་སྐལ་པ་དང་མཐུན་པར་ལེན་པར་མཛད། ཤིན་ཏུ་ཐ་མའི་རབ་རྣམས་ལ་སྲོག་མི་གཅོད་པའི་སྡོམ་པ་ལེན། འབྲིང་རྣམས་ལ་ཚེས་གྲངས་དུས་ཚོད་འདི་དང་འདི་ལ་སྲོག་མི་གཅོད་ཅེས་པའི་སྡོམ་པ་ལེན། ཐ་མ་རྣམས་ལའང་ཉ་ལ་སོགས་པའི་སེམས་ཅན་འདི་དང་འདི་འདྲ་མི་གསོད་ཅེས་པའི་སྡོམ་པ་ལེན་པ་དང༌། ཆུ་ལ་རྒྱུ་བ་དང་རི་ལ་གནས་པའི་སྲོག་ཆགས་ཕྲ་རགས་རྣམས་ཀྱི་རྣ་ལམ་དུ་དེ་བཞིན་གཤེགས་པའི་མཚན་ཁྱད་པར་ཅན་བསྒྲགས་པ་ལ་སོགས་པ་སྒོ་དུ་མ་ནས་ཐབས་དུ་མས། མངོན་མཐོ་དང་ངེས་ལེགས་ལ་སྐྱེ་འགྲོ་ཐམས་ཅད་འགོད་པར་མཛད། ཐུགས་ཀུན་བརྗོད་པའི་ཆོ་འཕྲུལ་གྱིས་གདུལ་བྱ་སྐལ་ལྡན་ག་ན་ཡོད་མཁྱེན་པར་མཛད་དེ། གསུང་རྗེས་སུ་བསྟན་པའི་ཆོ་འཕྲུལ་གྱིས། དེ་རྣམས་ཁམས་རིགས་དང་མཐུན་པར་ཆོས་བསྟན་པའི་ཕྱིར་དུ། སྐུ་རྫུ་འཕྲུལ་གྱིས་ཆོས་འཕྲུལ་གྱིས་གདུལ་བྱ་སྐལ་ལྡན་གར་གནས་ཀྱི་ཐད་དུ་གཤེགས་པའི། སྐུ་འཁོར་དུ་འབྲེང་བ་རྣམས་དཀར་གསུམ་གྱི་འཚོ་བས་བསྐྱངས་ནས། དཔོན་སློབ་རྣམས་བཞུགས་པའི་ཤུལ་དུ། བསད་ཤའི་རུས་བུ་ལ་སོགས་མཐོང་ན་བཀའ་བཀྱོན་ཞིང༌། ཆང་ཞེས་པའི་མྱོས་བྱེད་དེའི་དྲི་ཙམ་ཡང༌། སྒར་ཁོང་དེར་བྲོ་བ་མེད་པ་སོགས་ཀུན་སྤྱོད་རྣམ་པར་དག་པ་ལ་འགོད་པར་མཛད་དོ།། ཐོག་མ་ནས་སངས་རྒྱས་སྤྲུལ་པའི་སྐུ་ཆེན་པོ་ཡིན་ཀྱང༌། གདུལ་བྱ་རྣམས་ལ་སྤྱོད་པ་རྣམ་པར་དག་པ་བསྟན་པའི་ཆེད་དུ། འགྲོ་འཆག་ཉལ་འདུག་ཐམས་ཅད་དུ་ཕྱག་རྒྱ་ཆེན་པོ་ལ་འཇོག་པའི་ངང་ནས་ནམ་ལངས་ནས་ཉི་དྲོས་ཀྱི་བར་ཏིང་ངེ་འཛིན་ལ་བཞུགས། དེ་ནས་ཉི་མ་ཕྱེད་ཀྱི་བར་ལ་ཆོས་གསུངས། དེ་ནས་སྐུ་གསུང་ཐུགས་ཀྱི་རྟེན་པ་ཕྱག་བརྒྱ་རྩ་མཛད་ཅིང་བཤགས་པ་མཛད། སྐོར་བ་བརྒྱ་རྩ་མཛད་ཅིང་མ་ཎི་བསྒྲང་བ་དང༌། གཏོར་མ་སོགས་སྲོད་ཀྱི་བར་དུ་མཛད།

སྐབས་སྐབས་སུ་བདེ་བར་གཤེགས་པའི་གསུང་རབ་ལ་གཟིགས་རྟོག་མཛད། སྲོད་ནས་ནམ་ལངས་ཀྱི་བར་དུ། རྨི་ལམ་སྤྲུལ་སྒྱུར་གྱི་སྒོ་ནས་སེམས་ཅན་གྱི་དོན་མཛད་དེ། འདི་ལྟ་བུའི་ཁོར་ཡུག་ལ་བར་སྟོངས་ཅུང་ཟད་ཀྱང་མི་འཇོག །ཤི་དགེ་གསོན་གནས་དབང་བསྐུར་བདུན་ཚིག་སོགས་གང་བྱེད་ཀྱང་ཤ་ཁྲག་གི་སྟོན་མོ་མི་བྱ། ཤའི་སྟོན་མོ་གང་ཡིན་པ་དེ་ནི་དགེ་བར་བཏགས་ཀྱང་སྡིག་ལས་འབའ་ཞིག་ཡིན། ཟ་མཁན་འདྲེན་མཁན་གསོད་མཁན་གསུམ་ཀ་སྡིག་པ་མཉམ་པས་དམྱལ་བར་འགྲོ་གསུངས་ནས། ཡོན་མཆོད་ཀུན་ལ་དམ་བསྒྲག་ཆེ་བར་མཛད། བསྟོད་སྨད་སོགས་ལ་བྱམས་སྡང་གི་རྣམ་དབྱེ་མི་མཛད་ཀྱང༌། ངན་སྤྱོད་སྡིག་ལས་ཅན་སོགས་ལ་ཐུགས་བརྣག་པ་ཡུན་རིང་བ་ལྟ་བུ་དང༌། མཁས་བཙུན་བཟང་གསུམ་སོགས་ཀྱི་ཡོན་ཏན་ཅུང་ཟད་ཡོད་པ་ཡང་ཤིན་ཏུ་མཉེས་པའི་ཚུལ་གྱིས་འདོར་ལེན་ཡང་མཛད། ཡོ་བྱད་ཇི་ཙམ་ཕུལ་ཡང་མཉེས་པའི་རྣམ་འགྱུར་མི་མཛད་ཅིང༌། ཉམས་རྟོགས་སམ་གོ་བ་བཟང་པོ་ཚིག་རེ་ཕུལ་ནའང་མཉེས་པའི་རྣམ་འགྱུར་ཆེན་པོ་མཛད། ཡོ་བྱད་ལ་ཆགས་པ་མེད་ཀྱང་ཕྲ་མོ་ཙམ་ཡང་ཆུད་ཟོས་སུ་མ་སོང་བར་མཆོད་སྦྱིན་སོགས་རྣམ་དཀར་གྱི་རྒྱུར་དེངས་པར་མཛད། ཆོས་ཐམས་ཅད་མཉམ་པ་ཉིད་ཀྱི་ལྟ་བ་ཐུགས་ཐག་ཆོད་བར་ཞལ་གྱིས་བཞེས་ཤིང༌། གོམ་པ་གང་བཞུད་ནའང་གཡས་སྐོར་གྱི་ཕྱོགས་ནས་བཞུད་པ་སོགས་རྒྱུ་འབྲས་ཕྲ་ཞིང་ཕྲ་བ་ལའང་རྟེན་འབྲེལ་སརྒ་མ་ལོག་པར་མཛད། ཆོས་ཀྱི་གསུང་གླེང་མིན་པ་གསུང་མི་འབྱོན། བདག་གཞན་འཁོར་བའི་མཚོ་ལས་བསྒྲལ་ཞིང་གཏན་བདེའི་གོ་འཕང་ཐོབ་པའི་ཐབས་ཁྱད་པར་ཅན་ལ། སུ་དང་མི་མཉམ་པའི་བརྩོན་པ་ཆེན་པོ་མཛད་པ་སོགས་མཁས་བཙུན་བཟང་པོའི་རྣམ་ཐར་བློའི་ར་བ་ལས་བརྒལ་བར་བཞུགས། དེ་ལྟ་བུའི་བདག་ཉིད་ཆེན་པོ་དེ་སྐྱེ་འཆི་ལ་དབང་ཐོབ་པ་ཡིན་ནའང་རྟག་འཛིན་ཅན་རྣམས་ཆོས་ལ་བསྐུལ་བ་སོགས་ཀྱི་དུས་མཁྱེན་ནས། སྔར་དགུང་ལོ་དགུ་བཞེས་པའི་དུས་སུ་བསྙུན་གཞི་ཐུ་མོ་ཞིག་བྱུང་བའི་ཚེ།

གཞན་རྣམས་ཀྱིས་སེམས་ལས་བྱས་པ་ན། ངེད་བུད་མེད་ལ་སོགས་པ་མི་གཙང་པ་ཡོད་ས་འདིར་ད་ལན་མི་འཆི། ད་གཟོད་ས་གཙང་ས་ཞིག་ཏུ་འཆི་བ་ཡིན་གསུངས། སྒོམ་སྡེའི་ས་ཆ་རྫ་ཨ་བན་གངས་ཀྱི་མེ་ལོང་གི་མདུན་དུ་བསྙུན་པའི་དུས་ཞིག་སྐུ་འཁོར་རྣམས་ཀྱིས་སེམས་ལས་བྱས་པ་ན། ངེད་ད་ལན་མི་འཆི་ཁྱེད་རང་རྣམས་སེམས་ཁྲལ་མི་དགོས། ད་བཟོད་ཤ་རྐྱང་མང་པོ་འཕྱོ་པའི་ས་གཙང་ས་ཞིག་ཏུ་ཁམས་བཟང་ངན་བྱུང་སྲིད་ན། དེ་དུས་དཔེ་ཆ་རྣམས་མ་འཐོར་བ་བྱེད་དགོས་པ་ཡིན་ཨང་གསུངས་པ་དང༌། ཀར་མར་ཞལ་ཏ་གནང་བ་སོགས་དང་མཐུན་པར་ཐ་མའི་མཛད་པ་སྟོན་པར་བཞེད་ནས་བྲག་གསུམ་ཞོ་ཁར་ཕྱག་དཔེ་གླེགས་ཤིང་མེད་པ་རྣམས་གླེགས་ཤིང་དང་སྐུ་རགས་བརྗེ་བ་དང་གསར་པ་རྣམས་གང་དགོས་མཛད་དེ། ཤིང་སྒམ་མང་པོའང་བཟོས་ཏེ་དེ་རྣམས་སུ་བཞུགས་སུ་འཇུག་པ་སོགས་སྔར་བས་དོ་དམ་ཆེ་བར་མཛད་ཅིང་དེ་ཉིད་དུ་བཞུགས་སུ་བཅུག། དེ་ནས་བྲག་གསུམ་ཕུའི་བཅའ་གུང་བམ་འདོར་ཆོས་གསུངས་པའི་སྐབས་ཞིག་ཏུ། རྒྱ་ཡུལ་དུ་ཡིན་ན། ཏི་ཤྲི་དང༌། བླ་མ་དགེ་བའི་བཤེས་གཉེན་ཆེན་པོ་རྣམས་འདས་ནས། སྤུར་དེ་ཨ་ག་རུ་དང་ཙནྡན་གྱི་མེས་བཞུ་བ་ཡིན་པར་འདུག །ཆོས་རྗེ་གོང་མ་བདེ་བར་གཤེགས་དུས་གན་ནས་ཙནྡན་ཨ་ག་རུ་ཤིང་རྟ་གང་བས་སྤུར་བཞུས་པ་ཡིན་པར་འདུག །རང་རེ་བོད་འདིར་ཙནྡན་ཨ་ག་རུའི་ཚབ་ཤུག་པ་འདི་ཡིན། བྱང་དུ་མེ་ཤིང་དཀོན་པོ་བྱུང་དོགས་ཡོད་པས་ཤུག་པ་ཤོག་ལ་ཁོལ་གསུངས་པ་དང༌། ལར་གྱི་བླ་མ་དགེ་བའི་བཤེས་གཉེན་གྱི་སྤུར་དེ་གཙང་སར་སྦྱངས་པ་ཡིན་ཅེས་དང༌། ཙནྡན་ཨ་ག་རུ་ལ་སོགས་རྣམས། ནད་པ་ལ་སོགས་པ་སུ་ལ་གློ་བུར་དུ་མཁོ་མི་ཤེས་པས་ཐམས་ཅད་ཁོལ་ཅིག་ཅེས་གསུངས་པ་བཞིན་དུ་བྱས་ནས་ནགས་ཤོད་དུ་ཕེབ་པའི་དུས། སྐུ་འཁོར་གཅིག་གི་ལག་པ་ཆག་འདུག་ཞུས་པས། དེ་ཀུན་རྔམ་ཆུང༌། གྱོད་ཆེན་པོ་ད་གཟོད་བྱུང་དོགས་ཡོད་གསུངས། ཡང་ཆོས་ར་ཞིག་ཏུ་སྙིགས་དུས་ཀྱི་སེམས་ཅན་དམུ་རྒོད་རྣམས་ལ་ལེགས་པའི་ལམ་བསྟན་ཀྱང་འཇུག་པར་དཀའ་བར་གདའ།

ངེས་འབྱུང་དང་སྐྱོ་བ་སྐྱེད་པའི་ཐབས་འདྲ་བྱས་ན་ཕན་པ་ཡང་སྲིད། ཅེས་སོགས་མང་དུ་གསུངས་པའི་ཚེ། ཆོས་ར་དེར་རས་དཀར་བ་བྱ་བ་ཞིག་ཡོད་པ་དེས་ཕྱག་ཕུལ་ཏེ། དྲུང་རིན་པོ་ཆེ། དེ་འདྲ་མི་གསུང་བར་དབུ་ལོ་དཀར་ཡེངས་ཀྱི་མ་སོང་བར་དུ་འགྲོ་བའི་དོན་ལ་བཞུགས་པ་ཐུགས་ལ་འདོགས་པར་ཞུ་ཞེས་ཞུས་པར། ཆོས་ཉན་གཞན་རྣམས་ཀྱིས་སྨྱོན་པ་འདི་ཞེས་བཞད་གད་བྱས་པར་སྣང༌། ཀརྨར་འགྲོ་རྒྱུའི་བྱ་བྲལ་བ་རྣམས་ལ་ཞལ་ཏ་གསུང་ཤོག་ཞིབ་ལ་རྒྱས་པར་བསྐུར་ནས། ཡང་ཡང་ངེད་ཀྱིས་ཁད་བྱེད་པ་དཀའ་ཉེན་ཡོད་པས། ངེད་ཀྱིས་འདི་རྣམས་ལ་ལབ་པའི་དཔང་པོ་ཁྱོད་ཀྱིས་གྱིས་གསུངས་ནས། རྒྱལ་བ་དཔལ་དཔང་པོར་བཞག་ནས་འདི་རྣམས་ཡིད་ལ་ཞོག་གསུངས། དེ་ནས་ཤག་གི་སྟོད་དུ་དེང་སང་ཀརྨ་སྐུ་འབུམ་ཟེར་བ་དེར་ཆགས་ཕེབ་ནས་ཕག་ལོ་ཟླ་བ་བདུན་པའི་ཚེ་གསུམ་ལ་དད་ལྡན་གྱི་གདུལ་བྱ་དཔག་ཏུ་མེད་པ་འདུས་པ་ལ་ཆོས་གསུང་བའི་ཆོས་དུང་བུས་པ་ན། དྲུང་གི་ཞལ་ནས། ཆོས་དུང་གི་སྐད་ཀྱང་འབྲིང་ཙམ་འདུག །ཁར་སང་རྟེན་ཞལ་བསྟན་པའི་རྟེན་འབྲེལ་ཡང་ཤིན་ཏུ་ངན་གསུངས། དེ་ནས་ཆོས་ཁྲི་ཁར་བྱོན་པའི་མདུན་གྱི་རི་ལོགས་ལ་འཇའ་འོད་ཀྱི་ཕུང་པོ་ཤིན་ཏུ་གསལ་བ་ཞིག་འདུག་པ་ཀུན་གྱིས་མཐོང་བ་ན། དྲུང་གི་ཞལ་ནས། འཇའ་ལེགས་འོན་ཀྱང་དུས་མིན་གྱི་འཇའ་ལེགས་པ་འདི་འདྲ་དེ། བྱང་ཆུབ་སེམས་དཔའ་གཤེགས་བཞུད་བྱེད་པའི་ལྟས་སུ་ཡོད་པར་སྣང༌། སྔར་བྱང་ཆུབ་སེམས་དཔའ་ཆོས་རྒྱལ་འཕགས་པ་དེ་གཤེགས་པའི་དུས་སུ་བློ་བུར་འཇའ་འདི་ལྟ་བུ་བྱུང་ཡོད་པར་སྣང་གསུངས། དེའི་ཞག་གསུམ་གྱི་གོང་དུ་རྒྱུན་དུ་བཅིབས་པའི་ཆིབས་པ་རྐྱང་དཀར་དེ་རྩྭ་ཟ་རུ་མ་ཉན་པས། རྟ་རྫིས་ན་བ་ཡིན་སྙམ་ནས་སྨན་དཔྱད་བྱས་པ་ན། དྲུང་གི་ཞལ་ནས། རྟ་སྡུག་པས་བདག་པོ་དང་བྲལ་བས་མ་དགའ་བ་ཡིན། བཅོས་མི་དགོས་པ་ཡིན་གསུངས། ཚེས་གསུམ་གྱི་ནུབ་མོ་ནས་ཅུང་ཟད་བསྙུན་པའི་ཚུལ་བསྟན་ཏེ། ཚེས་བཅོ་ལྔའི་སྲོད་ལ་བབ་པའི་ཚེ་སྤྱན་ནམ་མཁར་གཟིགས་ཤིང་སྐུ་གསུང་ཐུགས་ཀྱི་རྟེན་ལ་བསྐོར་བ་ལྔ་བཅུ་རྩ་བདུན་མཛད་དེ།

ཞལ་ནས། བྱམས་ཆེན་འཇམ་པའི་དབྱངས་དང་ཀུན་ཏུ་བཟང༌།། སྤྱན་རས་གཟིགས་དབང་མཐུ་ཆེན་ཐོབ་ལ་སོགས།། ཅེས་སོགས་མང་དུ་གསུངས། དེ་ནས་སྐྱ་རེངས་ཤར་གྱི་བར་མཉམ་བཞག་ལ་བཞུགས། སྐྱ་རེངས་ཕྱི་མ་ཤར་བའི་ཚེ། སྤྲུལ་སྐུ་འདི་ཉིད་ཀྱི་བཀོད་པ་བསྡུས་ཏེ། འོད་གསལ་མཐའ་དབུས་མེད་པ་ཆོས་ཀྱི་དབྱིངས་ཀྱི་ངང་དུ་སྙོམས་པར་ཞུགས་པར་གྱུར་ཏོ།། དེའི་ཚེ་སྒྲ་དང་འོད་དང་ས་གཡོ་བ་སོགས་ལྟས་ཆོ་འཕྲུལ་བསམ་གྱིས་མི་ཁྱབ་པ་བྱུང་ཞིང༌། སྐུ་འཁོར་ཕལ་པ་འགའ་ཞིག་གིས་ནི་བུད་མེད་སྔོན་མོ་དཔག་ཏུ་མེད་པ་བྱུང་ནས་ནུབ་ཕྱོགས་སུ་གདན་དྲངས་པ་མཐོང༌། འགའ་ཞིག་གིས་ནི་རྟ་པ་ཁྲི་ཕྲག་མང་པོ་སྒར་ནང་དུ་བྱུང་བ་མཐོང་ནས་གར་སོང་ཆ་མེད་ཞེས་གྲགས་ལ། འགའ་ཞིག་གིས་ནི་འཇའ་འོད་ཀྱི་གོང་བུ་ཆེན་པོ་ཞིག་སྟེང་གི་ནམ་མཁར་འཕགས་པ་མཐོང་གདའ། དེ་ལྟར་མཐོང་སྣང་མི་འདྲ་བ་དུ་མ་བྱུང་ཞིང༌། སྐུ་ཡལ་བ་ནི། བཞི་ལྔ་ཞིག་མིན་པས་མ་ཚོར་ནས་ཐེ་ཚོམ་གྱིས་གླེང་གཞི་དུ་མ་བྱས་སྐད། དེའི་ཉིན་མོ་ཉི་མའང་གཟས་ཟིན་པ་བཞིན་དུ་འོད་མི་གསལ་བར་གྱུར་ལ། དེ་དང་མཉམ་དུ། ཀོང་པོའི་རྒྱབ་ན་ཡོད་པའི་ཀློ་མང་པོས། ཆོས་རྗེའི་དྲུང་ནས་ནམ་མཁའ་ལ་སྐར་མ་བདུན་གྱི་སྟེང་དུ་བཞུགས་ཏེ། བྱང་ཕྱོགས་ནས་ལྷོ་ཕྱོགས་སུ་བྱོན་པ་མཐུན་སྣང་དུ་གྲུབ་པར་མཐོང་ནས། ཀོང་པོར་ཚོང་ལ་འོངས་པའི་ཀློ་རྣམས་ན་རེ་ཁྱེད་ཀྱི་རང་བྱུང་རྡོ་རྗེ་དེ། ཁར་ཉིན་ཉི་མ་མི་གསལ་བའི་ཐོ་རངས་ཁ། ངེད་ཀྱི་སྟེང་ནས་ལྷོ་ཕྱོགས་སུ་སྐར་མ་བདུན་གྱི་སྟེང་ན་བསྡད་ནས་སོང༌། ད་བོད་ན་མེད་ཟེར་དུས་ཚོད་བསྒྲིགས་པས་འདས་ཚོད་དང་གཅིག་རང་དུ་གདའ། དེ་ནས་ཉི་ཤུ་གཅིག་གི་ཉིན་སྤུར་ཞུགས་ལ་བཞེན་པའི་ཚེ། རྒྱང་རིང་ཕྱོགས་འགའ་ཞིག་ཏུ་ནི་སྐར་མདའ་ལྷུང་ཞིང༌། རི་ཀླུང་ཐམས་ཅད་མུན་པས་བྱུག་པ་ལྟར་སྣང་ལ། ཕྱོགས་འགའ་ཞིག་ཏུ་ནི་སྒྲ་དྲག་པོ་མི་བཟད་པར་གྲགས་ལ། འགའ་ཞིག་ཏུ་ནི་གཞན་ན་མེད་པའི་ཉི་མ་འོད་དཀོར་ནང་གི་མར་མེ་ལྟ་བུར་སྣང༌།

འདས་པའི་ཉིན་ཞག་ལ་རྩེ་ཞིང་ཡོད་པའི་བྱ་རྣམས་སྐད་མི་སྒྲོགས་པ་བྱུང༌། གདུང་བཞུ་པའི་སྟེང་དུ་ནི་འཇའ་ཚོན་སྣ་ལྔའི་གུར་ཕུབ་ཅིང༌། ཀརྨ་པ་རྒྱལ་བ་དཔལ་གྱིས་གསོལ་བ་བཏབ་ཅིང་ཕྱག་འཚལ་བའི་སྐབས་སུ། འཇའ་འོད་ཀྱི་ཕུང་པོའི་ནང་དུ་མདོ་ལི་འདྲ་བ་ཞིག་གི་སྟེང་ན། ཆོས་རྗེའི་དྲུང་ནས་བཞུགས་ཏེ་མདོ་ལི་འདྲ་བ་དེའི་འོག་དང་ཕྱོགས་རྣམས་སུ་ངོ་ཤེས་རྒྱུ་མེད་པའི་སེམས་ཅན་སྣ་ཚོགས་པས་བསྐོར་ནས། ནུབ་བྱང་ནས་ལྷོ་ཕྱོགས་ལ་གཤེགས་པ་མཐོང་སྟེ། རྟོགས་ལྡན་འཚོ་ཆུང་ལ་བསྟན་པས། དེའི་བར་ལ་མི་གསལ་བར་གྱུར་ནས་གཉིས་ཀས་འཇའ་ལས་མ་མཐོང༌། དེ་ནས་སྐུ་གདུང་གདན་དྲངས་ཏེ། གདན་ས་དཔལ་ལྡན་མཚུར་ཕུར་བྱོན་པའི་ལམ་ཀ་ཐམས་ཅད་དུ་སྐྱེ་བོ་ཀུན་གྱི་མཐུན་སྣང་དུ་གྲུབ་པར། གདུང་གང་དུ་གདན་དྲངས་པའི་ས་ཕྱོགས་དཔག་ཚད་གསུམ་ཙམ་ཚུན་ཆད། སྟེང་ནས་མེ་ཏོག་གི་ཆར་བབ་ཅིང་ཕྱོགས་ཐམས་ཅད་རབ་ཏུ་གསལ་བའི་ཁ་དོག་སྣ་ལྔ་པ་ཅན་གྱི་འཇའ་འོད་ཀྱི་ཕུང་པོ་ཆེན་པོ་དཀྲིགས་པའི་དབུས་ནས་འོད་ཟེར་སྣ་ཚོགས་པ་འཕྲོ་བ་མཐོང༌། ཕག་ལོ་ཟླ་བ་བརྒྱད་པའི་ཚེས་བརྒྱད་ཀྱི་ཉིན་པར། དཔལ་མཚུར་ཕུར་གདུང་གི་དྲུང་ནས་ཕེབས། ཚེས་བཅུའི་ཉིན་མཚུར་ཕུར་བཞུགས་པའི་བླ་མ་དགེ་བའི་བཤེས་གཉེན་དགེ་འདུན། སྐྱེ་བོའི་ཚོགས་དང་བཅས་པ་དང༌། གཞན་ཡང་ཕྱོགས་ཕྱོགས་ནས་བླ་མ་དགེ་བའི་བཤེས་གཉེན་དགེ་འདུན། སྐྱེ་བོའི་ཚོགས་དང་བཅས་པ་ཁྲི་ཕྲག་ལྷག་ལ་གསེར་ཞོ་རེ་ནོན་པོ་ཤེས་པའི་འགྱེད་དང་བསྙེན་བཀུར་དྲངས་པའི་ཚེ། ནམ་མཁའ་གཡའ་ཡོངས་སུ་དག་པ་ལ་འཇའ་དང་འོད་དང་མེ་ཏོག་གི་ཆར་པ་ལ་སོགས་པ་ངོ་མཚར་བའི་ལྟས་བསམ་གྱིས་མི་ཁྱབ་པ་བྱུང་བས། སྐྱེ་བོ་རྣམས་དད་ཅིང་སྨིན་གྲོལ་ལ་བཀོད་དེ་རྒྱལ་བའི་ཐུགས་དགོངས་རྫོགས་པ་མཛད་དོ།། ཟླ་བ་དེའི་ཚེས་བཅོ་བརྒྱད་ཀྱི་ཉིན། མཚུར་ནང་གི་བར་སྣང་ཐམས་ཅད་འཇའ་དང་འོད་ཀྱིས་དཀྲིགས་ཤིང༌། རྣམ་པར་དུ་མཛོ་རྟའི་རྫི་བོ་རྣམས་ཡོད་པའི་ནང་ནས།

པད་མ་སྐྱབས་ཞེས་པའི་མདོ་སྨད་པ་གཅིག་གིས། འཇའ་འོད་ཀྱི་དཀྱིལ་དུ་ཆོས་རྗེ་རིན་པོ་ཆེའི་དྲུང་ནས། དབུ་ཞྭ་ནག་པོ་དང་ཕྱ་རུ་དུར་ཁ་མནབ་པས་གཡག་ལྟ་བུ་སྔོན་པོ་ཆེན་པོ་ཞིག་ལ་བཅིབས་པ། ཕྱག་ཏུ་ལུག་གི་རྣམ་པ་དཀར་པོ་ཞིག་བསྣམས་ནས་མདུན་ན་ཡར་ལ་རྐེད་པ་ཡན་ཆད་མིའི་རྣམ་པ་མན་ཆད་སྦྱིན་གྱི་ནང་དུ་ནུབ་པ་རྣམས་ལ་བྱིན་རླབས་བཤར་པའི་རྣམ་པ་ལྟ་བུ། དེ་ཡང་ཆིབས་པ་དེའི་ཁོག་སྟོད་སྨད་གསལ་པོར་མཐོང༌། སུག་པོ་མན་ཆད་སྤྲིན་གྱི་ནང་དུ་ནུབ་པ་ཞིག་ནུབ་ངོས་ནས་ཤར་ཕྱོགས་སུ་བྱོན་པ་གསལ་པོར་མཐོང་ནས་གཞན་ལ་བསྟན་པས། མཚུར་ནང་པ་དོན་རྒྱལ་པ་བྱ་བས་སྐུ་སྐེད་ཡན་མཐོང༌། གླིང་གི་མི་རིགས་གླེན་པ་བྱ་བ་ཞིག་གིས་དབུ་ཞྭ་དེ་མཐོང༌། གཞན་རྣམས་ཀྱིས་འཇའ་ཚོན་ལས་མ་མཐོང༌། སྐབས་དེར་ཀོང་པོ་ཏམ་ཕྱོགས་རྒྱལ་ཆུང་བྱ་བས་བྱིས་པའི་དུས་སུ་ར་འཚོས་ནས། ཆོས་རྗེའི་དྲུང་ནས་བཞུགས་པའི་ནམ་མཁའ་དང་ས་གཞི་ཐམས་ཅད། དེ་བཞིན་གཤེགས་པའི་སྐུ་གཟུགས་ཀྱིས་བར་མཚམས་མེད་པར་གང་བ་མཐོང་ནས། དད་པ་སྐྱེས་ཏེ་རབ་ཏུ་བྱུང་ནས་དགེ་སྦྱོར་བྱེད་པ་ཞིག་ཡོད་པ་དེས། དྲུང་ནས་སྔར་གྱི་ཆིབས་པ་དཀར་པོ་ཞིག་ཡོད་པ་དེ་ལ་ཆིབས། འཁོར་གཉིས་རྐང་ཐང་གི་རྣམ་པར་བྱས་པའི། དཔོན་སློབ་གསུམ་ནམ་མཁའ་ལ་བྱོན་སོང་བ་མངོན་སུམ་དུ་མཐོང་བས། ཀྱེ་མ་འགྲོ་བའི་མགོན་པོ་ཁྱེད་གར་གཤེགས་པ་དེར་ཁོ་བོ་ཡང་ཐུགས་རྗེས་འཛིན་པར་ཞུ་ཞེས་ཉིན་ཞག་མང་པོར་འོ་དོད་བོས་ཤིང་མཆི་མས་བརྣངས་ལུས་ས་ལ་བརྡབ་པར་བྱས། དེ་ལ་སྐྱེ་བོ་ཀུན་གྱིས་སྒོམ་ཆེན་འདི་སྨྱོ་འདུག་ཟེར། 

གཞན་ཡང་རྩེ་བླ་སྒང་གི་གཟིམ་ཁང་དུ། དཔོན་སློབ་བདུན་མཛད་དེ་བྱོན་པ་མང་པོས་མངོན་སུམ་དུ་མཐོང་སྟེ། བལྟར་ཕྱིན་པས་སྔར་གྱི་སྒོའི་རྒྱ་མ་ཞིག་པར་སྣང་བ་དང༌། ལྷ་སར་ཇོ་བོའི་དྲུང་དུ་དཔོན་སློབ་བདུན་མཛད་དེ་དངུལ་སྡེར་གསེར་གྱིས་བཀང་བ་འཐོར་ཞིང༌། བསྐོར་བ་མཛད་ནས་ནམ་མཁའ་ལ་འཇའ་ཚོན་དུ་ཡལ་བ་དང༌། མཚུར་ཕུར་ནམ་མཁའ་ལ་བྱོན་ནས་ཁོ་བོ་དགའ་ལྡན་དུ་འགྲོ་སྐྱེ་བ་མྱུར་དུ་འོངས་གསུངས་ནས། ཤར་གྱི་ནམ་མཁའ་ལ་གཤེགས་ཏེ་རྣམ་པར་མདོར་འཇའ་འོད་དུ་ཡལ་བ་མང་པོས་མཐོང༌། མོན་ཡུལ་བྱ་བྲལ་བ་བྱུང་བ་ན་རེ། ཆོས་རྗེ་དཔོན་སློབ་བརྒྱད་ཅུ་ཙམ་བྱོན་མོན་གྱི་རྒྱལ་པོ་རབ་ཏུ་བྱུང༌། ནཱ་རོ་ནི་གུའི་ཆོས་དྲུག་གསུང་ཞིང་ཡོད་ཟེར། ས་ལེའི་བར་དུ་ཨ་ཙ་ར་དང་ཚོང་པ་ལམ་ནོར་བ་ལ་མདུན་དུ་བྱོན་ནས། རིན་པོ་ཆེས་མང་པོ་གནང་ལམ་བསྟན་ནས་ངེད་འདིར་མི་འདུག་གསུངས་ནས་སེང་གེ་ལ་ཆིབས་ཏེ་གཤེགས་པ་མཐོང༌། སློབ་དཔོན་ཆེན་པོ་སོགས་སྒར་པ་རྣམས་དབུས་ན་ཕེབས་ཚེ་སྟེང་གི་ནམ་མཁར་བཞུགས་པ་སྒར་པ་བྱིན་གྱིས་མཐོང༌། ཞོ་ཁར་ཕེབ་ལ་ཁད་པ་ན་ཆིབས་མགོ་ནག་གི་སྟེང་ན་བཞུགས་པ་ཐམས་ཅད་ཀྱིས་ཡུད་ཙམ་མཐོང༌། རྩེ་ལྷ་སྒང་དུ་ཕེབས་ཚེ་དཔོན་སློབ་བཅོ་ལྔ་ཙམ་བྱོན་ནས་གྲུ་ཁྱེར་ཤོག་གསུངས་བ་མཐོང༌། གྲུ་ཁྱེར་ཚེ་སྟེང་གི་ནམ་མཁའ་ལ་བྱོན་ནས་གཟིམ་ཁང་དུ་བྱོན་པ་མཐོང༌། ཟླ་བ་བཞི་པའི་ཚེས་བཅུ་བཞི་ལ་འཇའ་འོད་ཀྱི་སྟེང་ན་བཞུགས་པ་ཀོང་པོའི་ཁྲོམ་ཕལ་ཆེར་གྱིས་མཐོང༌། སྒོམ་ཆེན་པ་འགས་རྒྱ་ལའི་སེང་འདམ་དུ་མཇལ་ཏེ། ཆོས་ཐོབ་ནས་འཇའ་ཚོན་དུ་ཡལ་བར་སྣང༌། ཁྱད་པར་དུ་མྱང་འདམ་གྱི་སྟོད་དུ་བླ་མ་ཞིག་ཕྱི་དྲོ་ཉི་མ་ལ་འདུག་པ་ན་དྲུང་ཉིད་སེང་གེ་ལ་ཆིབས་འཇའ་འོད་ཀྱི་དབུས་སུ་མུ་ཏིག་གི་ཁང་པར་བཞུགས་པ་ཞིག་ནམ་མཁའ་ལ་བྱོན་ཏེ། མྱང་འདམ་དུ་བཞུད་པར་མཐོང་བས་ཆོས་རྗེ་ཀརྨ་པ་དེ་སེང་གེ་ལ་ཆིབས་འཇའ་འོད་དང༌། ཁང་བཟང་དུ་བཞུགས་པ་ཅིག་བྱོན་ཏེ་ཐལ་སྐུ་ཁམས་མ་བཟང་བ་ཡིན་ནམ་ཟེར་ནས།

དད་པས་ངུས། ཀུན་གྱིས་མཐོང་བར་ཡང་མྱང་འདམ་གྱི་སར་འཇའ་ཚོན་འཁྲིགས། མེ་ཏོག་གི་ཆར་བབས་པ་ཉིན་རེ་བཞིན་རྟག་ཏུ་བྱུང་ཞིང་དྲི་བཟང་གིས་ཡུལ་ཐམས་ཅད་ཁྱབ་པ་བྱུང༌། རྗེ་དེའི་ནང་རྟེན་དུ་ཐུབ་པའི་དབང་པོའི་གསེར་སྐུ་རྒྱབ་མཐོ་བཅོ་བརྒྱད་ཡོད་པ་ཁྲ་རྒྱབ་དང་བཅས་པ་དང༌། སྐུ་འདྲ་གསེར་སྐུ་རྒྱབ་མཐོ་བརྒྱད་པ་དང༌། དངུལ་བྲེ་བརྒྱད་ཅུ་ལས་བཞེངས་ཤིང་སྲོག་ཤིང་ཨ་ག་རུ་ལས་བྱས་པའི་དངུལ་གདུང་ཆེན་མོ་གཅིག་རྣམས་བྱོན་ལེགས་ཤིང་མཚར་དུ་ཆགས་པར་བཞེངས་ནས། གདན་ས་དཔལ་གྱི་མཚུར་ཕུར་རབ་ཏུ་གནས་པའི་ཆོ་ག་མཛད་པའི་ཚེ། འཇའ་དང་འོད་དང་མེ་ཏོག་གི་ཆར་ཆེན་པོ་བབ། ཁྱད་པར་དངུལ་འབུམ་བཞེངས་པའི་ཚེ། གཡང་ཁ་སྟེང་པའི་གང་ཟག་རྣམས་དང་མགར་བ་ཚན་པ་གཉིས་དང༌། ཞལ་ཏ་མཛད་མི་རྣམས་དང༌། ཐམས་ཅད་ཀྱི་མཐུན་སྣང་དུ་གྲུབ་པར། ཉིན་མོ་མིས་དངུལ་མགར་བྱས་པའི་ཤུལ་དུ། མཚན་མོ་མགར་བ་མང་པོས་མགར་བྱེད་པའི་སྐད་ཐོས་ཏེ། རང་རང་སོ་སོའི་བསམས་པ་ལ། ཁོང་རང་རྣམས་འདོད་པའི་དབང་གིས་མཚན་མོ་གཞན་གྱི་མགར་བྱེད་པར་འདུག་སྙམ་པ་བྱུང་ཤིང༌། དེའི་སྐབས་སུ་དངུལ་མགར་བ་རྣམས། སྔར་བས་ཤེས་པ་གསལ་བ་དང༌། ལག་བདེ་བ་སྟོབས་རྣམས་ཉིས་འགྱུར་གྱིས་ཆེ་བ་བྱུང་སྟེ་ཐམས་ཅད་ངོ་མཚར་བར་གྱུར་ཏོ།། དེ་ལྟར་ཆོས་རྗེ་རོལ་པའི་རྡོ་རྗེའི་རྣམ་པར་ཐར་པ་འདི་ནི་ཀརྨ་དཀོན་མཆོག་གཞོན་ནུས་མཛད་པའི་རྣམ་ཐར་ཉིད་རྒྱས་ཤིང་རྩ་བ་ལྟ་བུར་འདུག་པས་གཞིར་བཞག །བླ་མ་ལྷ་སྟེང་བས་བཀོད་པའི་དགུང་ལོ་བདུན་ཕན་གྱི་རྣམ་ཐར་ནས་ཀྱང་ཁ་བཀང༌། རྗེ་མཁའ་སྤྱོད་པའི་གསུང་དང༌། གཙུག་ལག་ཕྲེང་བའི་ཆོས་འབྱུང༌། ཚལ་པའི་དེབ་ཐེར་སོགས་ནས་ཀྱང་བསྣོན་དུ་འོས་པ་རྣམས་བསྡུས་ཏེ་སྦྱར་བ་ཡིན་ཞིང༌། སྤྱིར་འཕགས་ཆེན་རྣམས་ཀྱི་རྣམ་པར་ཐར་པ་ཚད་མེད་པར་མ་ཟད། རྗེ་ཐུགས་ཤིན་ཏུ་སྒམ་པས་ཟབ་ཅིང་རྒྱ་ཆེ་བའི་ཚུལ་རྣམས་ཤིན་ཏུ་སྦེད་པར་མཛད་པ་ལས། ཚུར་མཐོང་གི་སྣང་ངོར་བསྟན་པའི་མཛད་པ་ཕྱོགས་ཙམ་ཞིག་སྟེ།

དཀོན་གཞོན་གྱིས་རྣམ་ཐར་བརྩམས་པའི་རྒྱུ་མཚན་དུ། བླ་མའི་རྣམ་ཐར་རྩོམ་པ་ལ་ཕྱི་ནང་གསང་གསུམ་གྱི་ཀུན་སྤྱོད་རྣམས་ཤེས་དགོས་པས། བླ་མ་རང་ཉིད་དམ་རང་ལས་རྟོགས་པ་མཐོ་བའམ་མཉམ་པ་ཅིག་དགོས་པ་ཡིན། དེའི་ཕྱིར་བདག་འདྲས་ག་ལ་ཤེས། འདིར་ཞལ་གཟིགས་འདྲ་ཐར་ཐོར་བྲིས་པ་ནི། གུའི་གུང་པའི་དྲུང་ནས་ཆོས་རྗེ་རིན་པོ་ཆེའི་སྐུ་དང་གྲིབ་མའི་ཚུལ་དུ་བཞུགས་པའི་གསུང་སྒྲོས་དང༌། དྲུང་ཉིད་ཀྱི་གསུང་འབུམ་དུ་གསལ་བར་སྣང་ནའང་རགས་རིམ་ཞིག་ཡིན། དེ་ཡང་ཁོང་པ་ལ་ཁྱེད་སྐུ་དང་གྲིབ་མ་བཞིན་དུ་བཞུགས་པས་རྣམ་ཐར་ཞིབ་མོ་ཞིག་གསུང་ན། ཁོ་བོས་ཡི་གེ་ལ་འདེབས་པར་ཞུ་ཞེས་པ་ལ། གུའི་གུང་པའི་ཞལ་ནས། ངེད་ཀྱིས་ཆོས་ཀྱི་རྗེའི་དྲུང་དུ་ཡི་དམ་གྱི་ཞལ་གཟིགས་ཚུལ་སོགས་ངོ་མཚར་ཆེ་ཆེ་འདྲ་ཡི་གེ་ལ་བཀོད་ན། མི་མང་པོ་མོས་གུས་སྐྱེ་བ་ལ་ཕན་པར་གདའ་ཞུས་པས། དྲུང་གི་ཞལ་ནས། དེ་འདྲ་བྲི་ཡིས་ག་ལ་ལང༌། གཉིད་ཐུན་རེའི་ནང་དུའང་ཡི་དམ་ཆོས་སྐྱོང་གི་སྣང་བ་དང༌། ཆོས་ཀྱི་ཚིག་དོན་ཟབ་ལ་རྒྱ་ཆེ་བ་མང་པོ་འོང་བར་སྣང་ཞིང༌། ཉིན་པར་ཡང་ངོ་མཚར་ཅན་གྱི་རྣམ་འགྱུར་འདྲ་མང་པོ་འོང་གིན་གདའ་མོད། དེ་འདྲ་བཤད་ན་དད་པ་མི་སྐྱེ་བའི་སྟེང་དུ་ཟོག་པོ་བརྫུན་མ་ཟེར་ནས། གཤེ་སྐུར་སྣ་ཚོགས་བྱེད་དུ་འོངས། ད་ལྟའི་སེམས་ཅན་མ་རུངས་པ་རྣམས་ཀྱིས། ཡོན་ཏན་བསྟན་ཀྱང་མི་མཐོང་བར་སྐྱོན་སྦས་ཀྱང་མཐོང་བ་དེ་ཀ་མང་བར་གདའ། ལབ་ལོབ་མ་བྱེད། ངེད་ཀྱི་རྣམ་ཐར་ཀུན་གྱིས་མཐོང་བའི་ཀུན་སྤྱོད་མ་ཎི་བསྐུལ་བ་དང༌། དེ་བཞིན་གཤེགས་པའི་གསུང་བསྒྲགས་པ་སེམས་ཅན་ལ་གནོད་འཚེ་སྤོང་དུ་འཇུག་པ་ལ་སོགས་སེམས་ཅན་དང་བསྟན་པ་ལ་ཕན་ཅི་ཐོགས་བྱེད་པ་འདི་ཡིན་མོད་གསུངས། དེ་ལྟར་གསུང་ནའང་ཡི་དམ་ཞལ་གཟིགས་འདྲ་ང་རང་ལ་གསུངས་པ་རྣམས་ཡི་གེ་ལ་བྲི་དགོས་སྙམས་ནས། རེ་ཤིག་གི་ཚེ་བྲི་བའི་གྲབས་བྱས་པ་ན་དྲུང་ནས་གཟིགས་ཏེ། སྣག་ཚ་ཕོ་ཤོག་གུ་རྣམས་བཀྲལ་ནས་ཁྱོད་ཀྱིས་ང་ཟོག་པོར་མ་གཏོང༌།

སེམས་ཅན་བསོད་ནམས་དམན་པ་འགའ་ཞིག་དམྱལ་བར་འགྲོ་བའི་དམིགས་རྐྱེན་མ་བྱེད་ཅེས་གསུངས་ནས་བཀའ་དྲག་ཏུ་བཀྱོན། ཡང་སྔར་བླ་མ་རི་བོ་སྒང་པས་རྣམ་ཐར་གྱི་ཤོག་དྲིལ་མང་པོ་བྱས་འདུག་པ་གསན་ཏེ། དེ་བཟང་ཁྱེར་ཤོག་གསུངས་ནས་ཕུལ་བ་དང༌། མེར་བསྲེགས་བཀའ་བཀྱོན་ད་ཕྱིན་ཆད་འདི་འདྲ་མ་རྩོམས་གསུངས། དེའི་ཕྱིར་སྔར་ཡང་སུ་ལ་མ་བཤད། ད་རུང་ཡང་རྣམ་ཐར་བྲི་བ་མི་དྲག་ལས་ཆེ་གསུངས་ནས་མ་གནང་བ་ཡིན། ཅེས་གུའི་གུང་པ་རིན་ཆེན་དཔལ་བས་གསུངས། །ཞེས་དང༌། ཡང་ཅོམ་ཕུ་ལུང་དུ་ཁོ་བོས་དྲུང་ནས་ཀྱི་རྣམ་ཐར་ངོ་མཚར་བ་ཡ་ཟུང་གསུང་བ་ཐུགས་ལ་འདོགས་པར་ཞུ། ཡི་གེ་ལ་བཀོད་ན་དད་ལྡན་གྱི་དད་པ་འཕེལ་བའི་དམིགས་རྐྱེན་དུ་འགྱུར་བ་ལགས་ཞུས་པས། འདི་ནའང་མི་འགའ་ཞིག་གིས། ངེད་སྤྲང་བ་ཕྱིན་ནས་ཡོན་བདག་དང་འཕྲད་ཚུལ་དང༌། མཛོ་རྟ་དེད་ནས་ལ་ལུང་མང་པོར་ཕྱིན་ལུགས་རྣམས་ཡི་གེར་འགོད་པའི་གྲབས་འདུག་པ་ངེད་ཀྱིས་བཟློག །ཡི་དམ་མཁའ་འགྲོ་དང་ཞལ་མཇལ་ཚུལ་དང༌། ཡེ་ཤེས་ཀྱི་མཁའ་འགྲོ་མའི་གསང་ཚིག་རྣམས་ཡི་གེར་བྲིས་ནས་ཁྲོམ་ཆེན་པོ་ལ་སྒྲོག་ཉན་ནམ་མི་ཉན། ཁྱེད་གསང་སྔགས་ལ་མཁས་པ་ཆེན་པོ་ཡིན་པས་ཤེས་མོད། གཞན་ཆོས་ཀྱི་འབེལ་གཏམ་འདྲ་མཛོད་གསུངས་ནས་མི་གནང་བར་གདའ་ལགས། དེ་ལྟ་ན་ཁྱོད་རྣམ་ཐར་རྩོམ་པ་ཅི་ཡིན་ཞེ་ན། བྱང་ཆུབ་སེམས་ཟོལ་མེད་པའི་སྐྱེས་བུ་ཆེན་པོ་ལ་མ་དད་པའི་སེམས་སྐྱེས་ན། ཁམས་གསུམ་གྱི་སེམས་ཅན་གྱི་མིག་ཕྱུང་བ་ལས་ཀྱང་སྡིག་པ་ཆེ་ཞིང་དེ་འདྲ་ལ་དད་པ་དང་གུས་པའི་སེམས་སྐྱེས་ན། སྟོང་གསུམ་གྱི་སེམས་ཅན་མིག་མེད་པ་ལ་མིག་བྱིན་པ་བས་བསོད་ནམས་ཆེ་ཞེས་མདོ་སྡེ་ལས་གསུངས་པའི་ཕན་ཡོན་དང་ཉེས་དམིགས་ལ་བསམས་ནས། སྡོམ་པ་ཉི་ཤུ་པར། སེམས་དགེ་བ་ལ་ཉེས་པ་མེད། །ཅེས་པའི་ཚུལ་དུ་མཐོང་ཞིང་ཐོས་པའི་རྣམ་ཐར་ཅུང་ཟད་བྲིས་པ་ཡིན་ནོ། །ཇི་བཞིན་བདག་འདྲས་ག་ལ་ཤེས། །ཆ་ཙམ་འདི་རྣམས་ནི། དམུས་ལོང་གིས་གླང་པོ་ཆེའི་ཚད་བྱེད་པའམ།

རུས་སྦལ་ལོང་བས་རྒྱ་མཚོའི་ཚད་བྱེད་པ་དང་འདྲའོ། །བྲིས་པ་འདི་གོང་འོག་རྣམས་ལ་ངེད་རང་གིས་རང་བཟོ་བྱས་པ་ནི་གཅིག་ཀྱང་མེད་པས་ཡིད་ཆེས་པའི་གནས་སུ་ཡོད་དོ། །ཞེས་གསུངས་པ་ལྟར་རོ།། ༈¿¿རྗེ་འདིའི་བུ་སློབ་ཀྱང་བརྒྱུད་འཛིན་གྱི་གཙོ་བོ་རྟོགས་ལྡན་མཁའ་སྤྱོད་དབང་པོ། སློབ་དཔོན་གུའི་གུང་པ་རིན་ཆེན་དཔལ། མཁན་ཆེན་མགོ་བློན་པ་བློ་གྲོས་རྒྱལ་མཚན། མཚུར་ཕུ་རིན་པོ་ཆེ་ཀུན་སྤངས་པ། ཀརྨ་པ་དཀོན་གཞོན། འབྲང་བུ་རིན་པོ་ཆེ། རྟོགས་ལྡན་མཚོ་དཀར་བ། རས་དཀར་བ་རི་ཁྲོད་སངས་རྒྱས། ཡང་ངེ་སྒོམ་སེང༌། རི་ཁྲོད་སྒོམ་གྲགས། དོ་པོ་པ་སངས་རིན། འགའ་ཚ་སྒོམ་ཆེན། སྐྲ་པ་ཆོས་སྐྱོང་དཔལ། ཕྱུགས་མོ་བྱམས་སར་པ། སི་ཏུ་དྲུང་ཆེན་པ། ནང་པ་ཐུགས་རྗེ་རྒྱལ་མཚན། ཡོལ་པ་ཡེ་ཤེས་དཔལ། ཞྭ་དམར་པ། བླ་མ་བྲག་གོང་བ་སོགས་དང༌། ཆོས་ཀྱིས་འབྲེལ་བའི་སྐྱེས་ཆེན་འབྲི་གུང་ཆོས་ཀྱི་རྒྱལ་པོ། ཀུན་སྤངས་ཡེ་ཤེས་རྒྱལ་མཚན། འབྲི་གུང་ལོ་ཙ་བ། ཟང་ཟང་ནེ་རིང་པ། འབེ་བྱམས་ཆོས་པ། ཀ་བཞི་འཛིན་པ་རིན་ཆེན་དཔལ། མ་སེ་སྟོན་པ། དཔལ་དེའུ་ཡེ་ཤེས་རྡོ་རྗེ། ལྷོ་རིན་པོ་ཆེ་གྲགས་ཡོན་པ། སྤང་མཁན་ཆེན་འོད་ཟེར་བླ་མ། ཤིང་མགོ་དཀོན་མཆོག་རྒྱལ་མཚན། རྒྱ་སྟོན་ཆོས་ཀྱི་བཟང་པོ། ཀ་བཞི་པ་གྲགས་རྡོར། ཐོ་ཀ་བ་ཆོས་འོད། རྗེ་རིན་པོ་ཆེ་བློ་བཟང་གྲགས་པ་སོགས་སོ།། ༈¿¿དེ་ལས་གུའི་གུང་པ་རིན་ཆེན་དཔལ་ནི། འཁྲུངས་ཡུལ་སྟོད་ལུང་གི་ཀ་བ་གདོང་པ། རྗེ་རང་བྱུང་རྡོ་རྗེ་སྟོད་ལུང་མདའི་ནེ་ཐང་ལ་སྒར་བཞུགས་ཚེ། བྱིས་པ་དུ་མ་ལྕི་བ་འཐུ་ཞིང་རྩེ་བའི་ཚེ། གཟིམ་ཁྱི་ཞིག་ཤོར་བས་གཞན་ཐམས་ཅད་གར་འགྲོ་མ་རྙེད། བྱིས་པ་གཅིག་གིས་མེ་ཤིང་སྣོད་རྩེ་པོ་ཁ་སྦུབ་པའི་འོག་ཏུ་ཞུགས་ཏེ་ཐག་པ་ནང་ནས་བཟུང་བས་ཁྱིས་བསྐོར་ཡང་ཐབས་མ་རྙེད་པས་ལོག་ཐམས་ཅད་ཡ་མཚན་དུ་བྱས། དེར་དྲུང་གིས་ཕ་མ་ལ་བཀའ་ལུང་གནང་བས་ཕུལ་ཏེ་རབ་ཏུ་བྱུང་ནས། འཇམ་དཔལ་གཤིན་རྗེ་གཤེད་ཀྱི་རིག་སྔགས་གྲུབ།

ལུགས་གཉིས་ཀྱི་མཁྱེན་པ་སུས་ཀྱང་གཞལ་དུ་མེད། དྲུང་ན་རིམ་གསུམ་གྱི་གུའི་གུང་པ་མཛད་དེ་ཕྱག་རྗེས་མཐའ་ཡས་རྒྱ་ཧོར་གྱི་རྒྱལ་བུ་མི་ཆེན། བོད་ཀྱི་དཔོན་ཆེན་ཁྲི་དཔོན་སི་ཏུ་སོགས་ལས་ཀ་ཅན་ཐམས་ཅད་ཀྱིས་རྩོད་མེད་དུ་བཀུར། མཚན་སློབ་དཔོན་ཆེན་པོ་ལས་གཞན་མི་འབོད། ཀརྨ་པའི་བསྟན་པ་ལ་སློབ་མས་བྱ་བ་བྱས་པ་འདི་ཆེ་བ་ཡིན། ལོ་ཚིགས་ངེས་པ་ཅན་མ་རྙེད་ཀྱང་རྗེ་རང་བྱུང་བའི་སྐུ་ཚེའི་སྒང་སྨད་ནས་མཇལ་ཏེ། ཕྱིས་རྗེ་དེ་བཞིན་གཤེགས་པ་དང་མཇལ་ཞིང་གསུང་ཆོས་ཀྱང་མང་དུ་ཕུལ་བར་སྣང་ངོ༌།། ༈¿¿མཁན་ཆེན་མགོ་བློན་པ་ནི། མདོ་ཁམས་ཀྱི་སྟག་རོང་ཚའི་ནང་ཚན་མགོ་བློན། རྗེ་འདིའི་དྲུང་དུ་ཕེབ་ནས་སྐུ་མདུན་དུ་འབྲལ་མེད་བསྟེན་ཞིང་ཆགས་ཕྱི་མཛད། རྗེ་དེ་བཞིན་གཤེགས་པའི་སྤྱན་སྔ་པ་དང༌། དོན་ལྡན་ཞབས་ཀྱང་སྐུ་བསྐྱེད་བསྲིངས་ནས། རྗེ་ན་རིམ་གསུམ་གྱི་དྲུང་དུ་བསྙེན་ཅིང་སྤྱན་རས་གཟིགས་ཀྱི་སྙིང་པོ་བསྐུལ་བ་དང༌། དེ་བཞིན་གཤེགས་པ་རྣམས་ཀྱི་མཚན་བསྒྲགས་པ་སོགས་སེམས་ཅན་ལ་ཕན་ངེས་པའི་འགྲོ་དོན་ཡང་མང་དུ་མཛད། རྒྱ་ཧོར་གྱི་རྒྱལ་པོ་རྣམས་ཀྱིས་ཀྱང་བཀུར་ཞིང་ཏའི་གོ་ཤྲཱིའི་ལས་ཀ་གནད། སྒར་པ་ཀོང་པོར་ཕེབ་པའི་ལམ་དབྱི་གཤིས་སུ་གླང་ལོ་ཟླ་བ་བཅུ་གཅིག་པའི་ཚེས་བཅུ་བཞི་ལ་གཤེགས། རིང་བསྲེལ་དང་འཇའ་འོད་སོགས་ངོ་མཚུར་གྱི་ལྟས་དུ་མ་བྱུང་ངོ༌།། ༈¿¿མཚུར་ཕུ་རིན་པོ་ཆེ་ཀུན་སྤངས་པ་ཀུན་དགའ་བློ་གྲོས་ནི། གྲུབ་ཐོབ་ཆེན་པོའི་དབོན་རིགས། དབོན་པོ་དཀའ་ཐུབ་ཀྱི་སྲས་ཆེ་བ་ཡིན་ཏེ། ཆོས་བློའི་རྗེས་སུ་མཚར་ཕུའི་གདན་ས་ལོ་ཤས་ཙམ་བཟུང་ངོ༌།། ༈¿¿མཁས་པ་ཆེན་པོ་ཀརྨ་པ་དཀོན་གཞོན་ནི། རྗེ་རང་བྱུང་བའི་ཞབས་ལ་ཐུག་ཙམ་དང༌། གཙོ་བོར་རྗེ་རོལ་པའི་རྡོ་རྗེའི་སློབ་མ་ཡིན། གསང་ཕུར་མཚན་ཉིད་སྦྱངས། བོད་ཀྱི་སྟོན་པ་ཅིག་ལ་མཁས་པར་གྲགས། རེ་མདའ་བ་གཞོན་ནུ་བློ་གྲོས། ལོ་ཆེན་སྐྱབས་མཆོག་བཟང་པོ། བཙོང་ཁ་པ་བློ་བཟང་གྲགས་པ་རྣམས་འདུས་ནས།

གནམ་ཙེ་ལྡེང་གི་ཆོས་འཁོར་དུ་གྲགས་པ་མཛད་ཚེ་ཆོས་འཁོར་གྱི་གྲལ་དཔོན་མཛད། མཁན་ཆེན་གཡག་པ་དང༌། ཀུན་མཁྱེན་རོང་པོས་ཀྱང་བྱམས་ཆོས་ཕྱི་མ་རྣམས་གཙོ་བོར་འདི་ལས་གསན། སྤྱིར་མཚུར་ཕུའི་ཀརྨ་དེ་མགོར་བཞུགས་པ་ཡིན་ནོ།། ༈¿¿རྟོགས་ལྡན་བྱང་རྒྱལ་བ་ནི། ཁམས་སུ་སྦོམ་བྲག་གི་སྒྲུབ་གནས་སུ་ལོ་ཉི་ཤུ་རྩ་ལྔར་བསྒྲུབ་པ་མཛད། ཕྱིས་ཙཱ་རི་མཚོ་དཀར་དུ་བསྒྲུབ་པ་མཛད་པས་མཚོ་དཀར་བ་གྲགས། ཆོས་རྗེའི་དྲུང་ནས་གདམས་ངག་རྣམས་རྫོགས་པར་གནང་ནས་རྟོགས་ལྡན་ཁྲིད་དགར་གྲགས། བསམ་ཡས་ཀྱི་ཟུར་དུ་བཞུགས་ནས་ཕྱིས་གཤེགས་པའི་ཚེ། རྡོ་རྗེ་རྣལ་འབྱོར་མའི་སྐུ་མང་དུ་བྱོན་ནོ།། ༈¿¿འབེ་བྱམས་ཆོས་པ་ནི། མདོ་ཁམས་འབེ་རུ་འཁྲུངས། བླ་མ་དམ་པ་བསོད་ནམས་རྒྱལ་མཚན་དང་མཇལ། མཚན་དངོས་བྱང་ཆུབ་རྒྱལ་མཚན་ཡིན། བོ་དོར་ཨེར་མདོ་སྔགས་ཀྱི་འཆད་ཉན་མཛད་ནས་མཁས་པར་གྱུར། བྱམས་ཆོས་གཙོ་བོར་མཛད་པས་བྱམས་ཆོས་པར་གྲགས། རྗེ་རོལ་པའི་རྡོ་རྗེ་ལ་ཕྱག་ཆེན་ཆོས་དྲུག་སོགས་ཆོས་ཁྲིད་མང་པོ་ཞུས་པས་རྟོགས་པ་མངོན་དུ་གྱུར། སྤུ་རུ་བྲག་ཏུ་རྩེ་གཅིག་བསྒྲུབ་པ་ཁོ་ན་མཛད།། ༈¿¿རྨ་སེ་སྟོན་པ་ནི། མི་ཉག་པ་ཡིན། འབོ་གངས་དཀར་གྱི་ཉེ་ལོགས་སུ་རྨ་སེ་དགོན་བཏབ། འཆད་ཉན་ཤིན་ཏུ་དར་བ་བྱུང་ཞིང༌། ད་ལྟའང་དགོན་དེ་ཡོད། ༈¿¿རྒྱ་སྟོན་ཆོས་ཀྱི་བཟང་པོ་ནི། རྒྱ་སྟོན་དཀོན་མཆོག་སེང་གེ་ལ་རབ་ཏུ་བྱུང༌། མཚན་ཆོས་ཀྱི་བཟང་པོར་བཏགས། གསང་ཕུར་བྱོན་ཕར་ཚད་ཀྱི་གསན་པའང་མཛད། དགུང་ལོ་ཉེར་གཅིག་པར་ཆོས་རྗེ་བསོད་ནམས་རྒྱལ་མཚན་དྲུང་དུ་བསྙེན་པར་རྫོགས། འབེ་བྱམས་ཆོས་པ་ལས་དབང་ཁྲིད་མང་པོ་ཞུས། རྗེ་རོལ་པའི་རྡོ་རྗེའི་དྲུང་ནས་ཕྱག་ཆེན་དང་ཆོས་དྲུག་གི་སྨིན་ཁྲིད་ཞུས་ནས་དོན་དམ་པ་དང་འཕྲད། མཚུར་ཕུར་ཡེ་གཞོན་པ་ལ་བཀའ་བརྒྱུད་ཀྱི་ཆོས་སྐོར་མང་དུ་ཞུས།། ༈¿¿རྗེ་བཙོང་ཁ་པ་བློ་བཟང་གྲགས་པ་ནི། གངས་ལྗོངས་འདིར་ཉི་ཟླ་ལྟར་གྲགས་པས་རྒྱས་པར་སྤྲོ་མ་དགོས་ཤིང༌།

ཇི་སྐད་དུ། ལོ་གསུམ་ལོན་ཚེ་གྲུབ་ཆེན་ཀརྨ་པ།། རོལ་བའི་རྡོ་རྗེས་ཡོངས་རྫོགས་དགེ་བསྙེན་མཛད།། ཀུན་དགའ་སྙིང་པོ་ཞེས་སུ་མཚན་ཡང་གསོལ།། ཐུབ་བསྟན་སྒོ་རུ་ཞུགས་པའི་བཙོང་ཁ་པ།། བློ་བཟང་གྲགས་པའི་ཞབས་ལ།། ཞེས་གསུངས་པ་ལྟར། རྗེ་རོལ་པའི་རྡོ་རྗེས་ཡོངས་རྫོགས་དགེ་བསྙེན་མཛད། །མཚན་ཀུན་དགའ་སྙིང་པོར་གསོལ། ཐུགས་རྒྱུད་བྱིན་གྱིས་བརླབས་ནས། དབུས་གཙང་དུ་ཕེབ་ན་སྟོན་པ་གཉིས་པ་ལྟ་བུའི་ཕྲིན་ལས་འབྱུང་ཞེས་བཀའ་སྩལ་པ་བཞིན་འདི་བྱུང་བ་ཡིན་ཅིང༌། རྒྱལ་ཚབ་དང་མཁས་གྲུབ་རྗེ་སོགས་མཁས་བཙུན་གྱི་སློབ་མ་དུ་མ་དང་ལྷག་པའི་ལྷས་ལུང་བསྟན་ཅིང་རྗེ་རིན་པོ་ཆེའི་ངེས་དོན་གྱི་བསྟན་པ་གཏད་པའི་ཐུགས་སྲས་དམ་པ་རྒྱལ་མཚན་བཟང་པོ་སོགས་མཁས་གྲུབ་ཀྱི་སློབ་མ་གནམ་གྱི་སྐར་ཚོགས་ཙམ་བྱོན་པ་ཡིན།། 