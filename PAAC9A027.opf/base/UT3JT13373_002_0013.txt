1. ཆོས་ཀྱི་དབང་ཕྱུག 

2. རིགས་བྱེད་མ། 3. རྒྱལ་ཚབ་གྲགས་པ་མཆོག་དབྱངས། 4. དྲུང་ཀུན་དགའ་རྣམ་རྒྱལ། 5. ཀརྨ་ཆགས་མེད། 6. འབའ་ཚ། 7. ཉེ་གནས། ཞྭ་དམར་སྐུ་ཕྲེང་དྲུག་པ་ ཆོས་ཀྱི་དབང་ཕྱུག་གི་ལོ་རྒྱུས། ༄༅། །གར་དབང་དྲུག་པ་དཔལ་ལྡན་ཆོས་ཀྱི་དབང་ཕྱུག་རྡོ་རྗེ་དགའ་བ་དོན་ཀུན་ཡོངས་སུ་གྲུབ་པ་ཕྱོགས་ལས་རྣམ་པར་རྒྱལ་བ་ནི། འབྲི་ཁུང་གཞོའི་ལུང་པ་སྤྲོ་ལུང་ཞེས་པར། ཡབ་འབྲི་གུང་ཆོས་རྒྱལ་ཕུན་ཚོགས་དང༌། ཡུམ་ཡོང་མོ་བཟའ་གཡང་འགུགས་གཉིས་ཀྱི་སྲས་སུ་ཤིང་སྤྲེལ་ཧོར་ཟླ་དགུ་པའི་གནམ་གང་གི་ཐོ་རངས་སུ་དགེ་བའི་ལྟས་དུ་མ་དང་བཅས་སྐུ་འཁྲུངས་དགུང་ལོ་ལྔ་བཞེས་པར་གྲོག་སྣར། རྗེ་དབང་ཕྱུག་རྡོ་རྗེས་ངོས་འཛིན་མཛད། གཙུག་ཕུད་དོར། དཔལ་ལྡན་གར་དབང་ཆོས་ཀྱི་དབང་ཕྱུག་གི་མཚན་དང༌། རྒྱལ་བ་ཀུན་དངོས་དཔལ་ལྡན་བླ་མ་མཆོག་སོགས་ཀྱི་བརྟན་བཞུགས་གནང༌། རྗེ་ཡབ་སྲས་ལྷན་རྒྱས་བདེ་ཆེན་ཡངས་པ་ཅན་དུ་ཕེབས། ཞྭ་དམར་གྱི་ཅོད་པན་གསོལ་ཏེ་སེང་གེའི་ཁྲིར་མངའ་གསོལ་བར་མཛད། མཚུར་ཕུར་ཕེབས་རྒྱལ་བའི་དབང་པོའི་དྲུང་ནས་དབང་ལུང་འགའ་ རེ་ཞུས། ལྷན་རྒྱས་གངས་དཀར་དུ་སྤྱན་དྲངས་འབུལ་ཞབས་རྒྱ་ཆེར་ཕུལ། ཡར་སྟོད་དཔོན་ཆེན། ཀརྨ་སྲོང་བཙན་ཚངས་པ་ཡབ་སྲས། སྡེ་པ་འཕྱང་རྒྱས་པ་སྟོབས་རྒྱལ་མཆེད་རྣམས་ཀྱིས་སྤྱན་དྲངས། དྭགས་པོ་བཤད་སྒྲུབ་གླིང་སོགས་ནས་གདན་ས་ཐེལ་དུ་ཕེབས་གསེར་ཁྲིར་མངའ་གསོལ་འབྲི་ཁུང་པདྨ་གླིང་དུ་བཅད་རྒྱ་གནང་སྐབས་ཚེ་དཔག་མེད་ཞལ་གཟིགས་གནས་བསྟོད་མཛད། སྤྲོ་ལུང་དུ་སྟག་ལུང་དཔོན་ས་རིན་ཆེན་དཔལ་མོས་བརྒྱ་འབུལ་བཤམས་དུས་མེ་ཏོག་གི་ཆར་བབས། འབྲི་ཁུང་ཐེལ་གྱི་གནས་མཇལ་གནང༌། བྲག་དཀར་ལྷ་ཆུའི་གནས་མཇལ་མཛད་དེ་རིམས་པར་ཕེབས་རྩེ་ལྷ་སྒང་དུ་རྗེ་དགུ་པ་མཇལ་དབང་ལུང་འགའ་རེ་ཞུས། ལྷན་རྒྱས་ལྟ་བ་ཚལ་ཁུང་དུ་ཕེབས། སྦྲུལ་ལོ་གྲོ་བཞིན་ཅན་གྱི་ཚེས་བཅུ་གཅིག་གི་ཉིན་ཐུབ་བསྟན་ཉིན་བྱེད་གླིང་གི་འདུས་སྡེ་བཙུགས།

ལྷན་རྒྱས་རྒྱ་ལ་སེང་གཏམ་དུ་ཕེབས་སློབ་དཔོན་གྱི་ཞབས་རྗེས་སོགས་མཇལ་རྒྱལ་བའི་དབང་པོས་ཕྱག་རྗེས་དང་རྗེ་ཉིད་ཀྱིས་ཞབས་རྗེས་ཕེབས། རྣམ་ཐོས་ཚལ་དུ་རྗེ་བརྒྱད་པའི་གསུང་འབུམ་ལུང་ཞུས། རྗེ་ཉིད་དགུང་ལོ་བཅུ་གཅིག་གི་ལོར་ཕྲག་སྒྲུབ་སྡེར་ཕེབས། རྒྱལ་བའི་དབང་པོའི་དྲུང་ནས་བཀའ་ཆོས་མང་དུ་ཞུས། ལྷན་རྒྱས་ནས་ཙཱ་གོང་གི་གནས་མཇལ་མཛད། དགའ་ལྡན་མ་མོར་ཕེབས་ཚེས་བཅུའི་འཆམས་དང་སྨོན་ལམ་སོགས་མཛད། བཤད་སྒྲུབ་གླིང་དུ་ཕེབས། སྤྲུལ་པའི་བྱེའུ་ཞིག་དང་དྲིས་ལན་མཛད་དོ།། རབ་བརྟན་གླིང་དང་ཁྲ་མོ་བྲག་བརྒྱུད་སྐུ་རབ་ཏུ་ཕེབས། ཡོངས་འཛིན་རྣམ་རྒྱལ་གྲགས་པར་ཆོས་འབྲེལ་ཞུས། དྭགས་ལྷ་སྒམ་པོར་ཕེབས། འཇའ་སྤྲིན་འཁྲིགས། སྐུ་འདྲ་མཐོང་བ་དོན་ལྡན་གྱིས་དབུ་ཞྭ་ཕུད་པ་དང་ཁྲི་ནས་འཕག་པ་སོགས་ངོ་མཚར་བའི་ལྟས་དུ་མ་བྱུང༌། ཡར་སྟོད་གཡམ་བཟང་དུ་ཕེབས་དཔལ་ལྷ་མོའི་སྐུ་འབག་ལ་བཀའ་བསྒོ་སོགས་མཛད། དགའ་ཚལ་གཞུང་ལུགས་གླིང་པ་སོགས་ཀྱིས་ཆོས་ཀྱི་གླེང་སློང་ཞུས་པས་མཁས་པ་ཀུན་གྱིས་གུས་པས་ཞབས་ལ་གཏུགས། སྤྲེལ་ལོ་དབོ་ཟླའི་ཉེར་བདུན་ལ་ཁམས་ནས་སི་ཏུ་སྤྲུལ་པའི་སྐུ་ཆོས་ཀྱི་རྒྱལ་མཚན་ཕེབས་པས་མཇལ། འབུལ་ཆེན་ཕུལ་བར་བཀའ་ཆོས་སོགས་གནང༌། སྐྱེས་མཆོག་གཙུག་ལག་རྒྱ་མཚོ་དཔོན་སློབ་རྣམས་ཀྱིས་ཆིབས་བསུ་བཅས་སྲས་མཁར་དུ་ཕེབས། གྲོ་བོ་ལུང་སོགས་ཞབས་ཀྱིས་བཅག །གཉའ་གཉའ་ཕུག་ཏུ་སྐུ་མཚམས་མཛད། རྒྱལ་བའི་དབང་པོ་དབང་ཕྱུག་རྡོ་རྗེ་ཞལ་གཟིགས། གསུང་འགུར་སོགས་མཛད། གཙང་སྡེ་སྲིད་ཀྱིས་སྤྱན་དྲངས་ཏེ། ལྷ་ལུང༌། སྣ་དཀར་རྩེ། ར་ལུང༌། དཔལ་འཁོར་ཆོས་སྡེ་རྣམས་སུ་རིམས་པར་ཕེབས་པར་འབེལ་གཏམ་དང་བཀའ་ཆོས་ཀྱིས་ཀུན་ངོ་མཚར་བ་གནང༌། ཉིན་གླིང་འདུས་པའི་དབུས་སུ་ཚད་མ་རྣམ་འགྲེལ་གྱི་ལྗགས་བཤད་མཛད། ཀོང་པོའི་ཇ་པས་བརྒྱ་འབུལ་ཕུལ་དབུ་ཞྭ་བཞེས་པར་འཇའ་ཚོན་གྱི་བླ་རེ་བྲེས། ཁྱུང་རྩེར་ཕེབས་དེར་ཡང་རིག་ལུང་མང་པོ་གནང༌།

ཞྭ་ལུ་སྣར་ཐང་སོགས་བརྒྱུད་བསམ་འགྲུབ་རྩེར་ཕེབས། སྡེ་པས་མི་ཕྱེད་པའི་དད་པ་ཐོབ། སོག་པོའི་གནས་མཇལ་དང༌། སྟག་རྣ་དང༌། ཐོབ་རྒྱལ་དུ་ཕེབས་ཆོས་ར་རིག་ལུང་བཀའ་ཆོས་སོགས་རྒྱ་ཆེར་གནང༌། ལྷ་ཕུ་རྫོང་སར་དུ་ཚད་མདོ་དང་འདུལ་བ་དང་མངོན་པ་ལ་ལྗགས་བཤད་མཛད། ཟབ་ཕུའི་གནས་གཟིགས་པས་འཇའ་ཚོན་འཁྲིགས་པ་སོགས་ངོ་མཚར་བའི་ལྟས་མང་པོ་ཤར་གསེར་མདོག་ཅན་དང༌། པ་ནམ་དུ་ཕེབས་མངོན་རྟོག་རྒྱན་གྱི་ལྗགས་བཤད་གནང༌། གཞུང་མང་པོ་ཐུགས་ལ་འཛིན་པ་ཚོགས་རྒྱུགས་སྤྲད་དེ། ཇི་སྐད་དུ། ཉམ་ཆུང་བདག་གིས་བཟུང་བའི་རིམ་པ་ལ།། དབུ་མ་རྩ་ཤེའི་འགྲེལ་པ་ཚིག་གསལ་དང༌།། དབུ་མ་འཇུག་པ་རང་འགྲེལ་དང་བཅས་པ།། རྒྱ་རོལ་ཉི་སྣང་འགྲེལ་པ་དོན་གསལ་དང༌།། རྒྱུད་བླ་མདོ་སྡེ་རྒྱན་གྱི་འགྲེལ་པ་རྣམས།། ཤེས་ཕྱིན་ཕྱོགས་ཀྱི་བཟུང་བའི་རིམ་པའོ།། འདུལ་བ་རྒྱ་ཆེར་འགྲེལ་དང་རང་འགྲེལ་དང༌།། འོད་ལྡན་དང་ནི་འདུལ་བའི་ལུང་རྣམས་ཏེ།། འདི་རྣམས་འདུལ་བའི་ཕྱོགས་ཀྱི་གཟུང་བའི་རིམ།། མཛོད་ཀྱི་རང་འགྲེལ་གཞོན་ནུ་རྣམ་རོལ་དང༌།། ཀུན་བཏུས་ཕུང་ལྔའི་རབ་བྱེད་མངོན་པའོ།། ཡན་ལག་བསྟན་བཅོས་བཞི་དང་རིགས་ཐིག་འགྲེལ།། རང་འགྲེལ་རིགས་གཞུང་རྒྱ་མཚོ་ཚད་མའི་སྐོར།། གསོ་རིག་ཕྱོགས་ལ་རགས་པའི་རིམ་པ་དང༌།། སྒྲ་ཡི་རིག་པ་ཆ་བསགས་མདོ་དང་ནི།། བཟོ་རིག་བསྟན་བཅོས་ཉི་མའི་མེ་ལོང་དང༌།། ནང་དོན་རང་འགྲེལ་འགྲེལ་པ་དོན་གསལ་དང༌།། འགྲེལ་ཆེན་དྲི་མེད་འོད་དང་སྤྱོད་བསྡུས་ཏེ།། དེ་ལྟར་སྡེ་ཚན་སུམ་ཅུ་རྩ་གཅིག་རྣམས།། ད་ལྟ་ལྕེ་ལ་བླངས་ཤིང་གསལ་བར་བདོག། ད་ནི་ཕལ་ཆེར་སོང་བའི་རིམ་པ་བརྗོད།། སློབ་དཔོན་དུལ་བ་ལྷ་ཡིས་མཛད་པ་ཡི།། རིགས་ཐིག་འགྲེལ་དང་རྣམ་ངེས་འགྲེལ་པ་དང༌།། ས་པཎ་གྱིས་མཛད་རིགས་གཏེར་རང་འགྲེལ་དང༌།། ཤཱཀ་མཆོག་གིས་མཛད་སྡེ་བདུན་ངག་མཚོ་དང༌།། དར་མ་རིན་ཆེན་གྱིས་མཛད་ཚད་མའི་འགྲེལ།། དེ་རྣམས་ཕལ་ཆེར་སོང་བ་ཚད་མའི་སྐོར།།

སྡོམ་གསུམ་འགྲེལ་པ་དགའ་གདོང་གྱིས་མཛད་སོགས།། བལྟས་པའི་རབས་ལ་བརྗོད་ཀྱིས་མི་ལངས་སོ།། ཞེས་པ་རང་ལོ་བཅུ་དྲུག་གི་ཐོག་ཏུ་བྲིས་པའོ་ཞེས་འབྱུང༌། དཔལ་འཁོར་ཆོས་སྡེ་ནས་རྒྱང་འདུར་དང༌། བྱ་གཤོང༌། ཐུབ་བསྟན། བཀྲ་ཤིས་ལྷུན་པོ། གསེར་མདོག་ཅན། གྲྭ་ཚང་ཆེན་མོ། གསུང་རབ་གླིང་པ་འབྲས་ཡུལ་སྐྱེད་ཚལ་རྣམས་ཀྱི་དགེ་བཤེས་མཁས་པ་རྣམས་བསྡུས་པའི་དབུས་སུ་རྗེ་ཉིད་ཀྱིས་ཐོག་མར་འདུལ་བ་ལ་དམ་བཅའ་འཇོགས་པར་མཛད་ནས་ཉིན་ཞག་འགའ་ཞིག་ལ་རིགས་ལུང་ཁོ་ནས་དུས་འདའ་བར་མཛད་པས་མཁས་པའི་གྲགས་པས་ཁྱབ། དེ་ཐམས་ཅད་ཀྱིས་ཐུན་མོང་མིན་པའི་དད་པ་ཐོབ། འདི་པས་ལྟ་བ་རྗེ་བརྒྱད་པས་བཞེད་པའི་ཐལ་འགྱུར་བཞེད་ནའང་ཐལ་རྒྱང་ཙམ་ནི་མི་བཞེད་དོ།། སྨན་རིའི་བོན་པོ་བཅུ་གསུམ་ཙམ་རྩོད་པར་བྱུང་བ་ལ་གཞན་གྱིས་ལན་བྱེད་མ་ཤེས་པར་དེ་དང་བསྟུན་པའི་ལུང་རིགས་ཀྱིས་དད་པར་བྱས་པས་ཞབས་སྤྱི་བོར་བླངས། མི་བསྐྱོད་ཞབས་ཞལ་གཟིགས་པས། ཉམ་ཆུང་དགའ་བའི་བན་ཆུང་ཆོས་དབང་ང༌།། ཞེས་སོགས་ཀྱི་ཚིགས་བཅད་འགའ་ཞིག་གསུངས། ཕྱི་ནང་གི་དབྱེ་བ་སོགས་བསྟན་བཅོས་འགའ་རེ་མཛད། དགུང་ལོ་བཅུ་དྲུག་དེར་སྐུ་ན་ཕྲ་བས་དྲུང་སྐོར་རྣམས་ཀྱིས་བཤོལ་ཀྱང་མ་གསན་པར་བྱང་ངམ་རིང་དུ་གྲ་སྐོར་ལ་ཕེབས། མང་འགྱེད་རྒྱས་པར་ཞུས། རྣམ་འགྲེལ་ དང༌། མངོན་རྒྱན། མངོན་པ་གོང་མ། འདུལ་བ། རིགས་གཏེར། སྡོམ་གསུམ། རྩ་ཤེས། འཇུག་པ། རྒྱུད་བླ། མདོ་སྡེ་རྒྱན། མངོན་པ་མཛོད། སྤྱོད་འཇུག་དུས་འཁོར་སོགས་ལ་ཉི་མ་གཉིས་གསུམ་རེ་ལྗགས་བཤད་གནང༌། ཚད་མ་ཀུན་བཏུས་ལ་བཤད་པའི་འཕྲོ་འཇོགས་པར་མཛད། གནས་དེར་འཇམ་དཔལ་དབྱངས་མ་ཕམ་མགོན་པོའི་རྣམ་པ་ཅན་ཞལ་གཟིགས་པས། མཁྱེན་རབ་ཐུགས་རྗེ་སོགས་བསྟོད་པ་མཛད། ཡང་ཕྱི་ཉིན་འཇམ་དབྱངས་དེ་ཉིད་ཤཱཀྱ་ཐུབ་པའི་རྣམ་པ་ཅན་དུ་ཞལ་གཟིགས་པས། ངེས་ལེགས་རིན་ཆེན་གླིང་དུ་འཁྲིད་པ་ཡི་སོགས་བསྟོད་པ་མཛད། དེའི་ཕྱི་ཉིན་འཇམ་དབྱངས་དེ་ཉིད་སྒྲོལ་མའི་རྣམ་པར་སྣང་བ་ལ།

འཕགས་པ་ཀུན་གྱིས་རབ་ཏུ་བསྔགས་བྱས་ཀྱང་སོགས་བསྟོད་པ་མཛད། འཇམ་དབྱངས་དེ་ཉིད་དབྱངས་ཅན་མའི་རྣམ་པར་མཇལ་བ་ལ། དེ་བཞིན་གཤེགས་པའི་ཡན་ལག་དྲུག་ཅུའི་དབྱངས་སོགས་བསྟོད་པ་མཛད། ཡང་འཇམ་དབྱངས་དེ་ཉིད་སྤྱན་རས་གཟིགས་ཀྱི་རྣམ་པར་གཟིགས་པ་ལ། གཞན་གྱི་དོན་ཕྱིར་བྱང་ཆུབ་སེམས་བསྐྱེད་ནས་སོགས་བསྟོད་པ་མཛད། ཡང་འཇམ་དཔལ་ལ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཞལ་གཟིགས་པས། ཕྱོགས་བཅུའི་རྒྱལ་བ་ཀུན་གྱི་མཁྱེན་པའི་གཏེར་སོགས་ཀྱི་བསྟོད་པ་མཛད། ཡང་འཇམ་དཔལ་དེ་ཉིད་སངས་རྒྱས་སྨན་ཕའི་རྒྱལ་པོར་སྣང་བ་ལ། དེ་བཞིན་གཤེགས་པའི་ཡེ་ཤེས་སྐུ་དང་ནི་ཞེས་སོགས་བསྟོད་པ་མཛད། རང་གི་ཕྲེང་བ་མཐའ་དག་འཇམ་དཔལ་དུ་སྣང་བ་ལ། སྙན་པ་ཕྱོགས་བཅུར་ཁྱབ་པའི་རྔ་སྒྲ་ལ། །ཞེས་སོགས་བསྟོད་པ་མཛད། ཡང་འཇམ་དཔལ་ཀུ་རུ་ཀུལླེའི་རྣམ་པར་གཟིགས་པ་ལ། །འཇིག་རྟེན་ཀུན་གྱི་དཔལ་དང་གྲགས་པ་དང༌། །ཞེས་སོགས་བསྟོད་པ་མཛད། ཡང་འཇམ་དཔལ་རྡོ་རྗེ་རྣལ་འབྱོར་མའི་རྣམ་པར་མཇལ་བ་ལ། དེ་བཞིན་གཤེགས་པའི་བདེ་སྟོང་ཡེ་ཤེས་ཏོག །ཞེས་སོགས་བསྟོད་པ་མཛད། ཡང་འཇམ་དཔལ་ཉིད་ཁྲོ་རྒྱལ་རྟ་མགྲིན་དུ་སྣང་བ་ལ། དེ་བཞིན་གཤེགས་པ་ཀུན་གྱི་མཐུ་ནུས་ཀུན། ། ཞེས་སོགས་བསྟོད་པ་མཛད། ངམ་རིང་གི་དགེ་འདུན་ཐམས་ཅད་འཇམ་དཔལ་དུ་སྣང་བ་ལ། འཇམ་དབྱངས་རོལ་པ་འགགས་མེད་ཤར་བ་ལས། །ཞེས་སོགས་བསྟོད་པ་མཛད་པའི་ཚེ༌། དེ་རྣམས་ཀྱིས་རིམ་པ་ལྟར་ཕྱག་གཡས་པ་བརྐྱང་ཏེ། ཁྱོད་རང་གི་ཀུན་སྤྱོད་རྗེས་སུ་སྒྲོགས་པའི་གཏམ་དུ་བགྱིས་ཤིག །དེ་བཞིན་དུ་ཡོན་ཏན་རྗེས་སུ་སྒྲོགས་པའི་སོགས་བཀའ་སྩལ་པར་གྱུར་ཏོ། །དེ་དག་ཉི་མ་རེ་རེ་བཞིན་དུ་ཕྱི་མ་ཕྱི་མ་ལའོ།། དེ་ནས་ལྕགས་བྱི་གནམ་ལོ་གསར་ཚེས་ཀྱི་ཚེས་གཉིས་ལ་འཕགས་པ་རིན་པོ་ཆེ་སྐུ་འཁྲུངས་སར་ཕེབས་ས་འོག་ནས་རྗེ་བཙུན་མའི་ལི་སྐུ་ཞིག་ཐོན་པ་སོགས་ངོ་མཚར་བ་དུ་མ་བྱུང༌།

ངམ་རིང་རྫོང་དུ་ཕེབས་སྡེ་སྲིད་བྱང་པས་འབུལ་ཞབས་རྒྱ་ཆེར་བསྟབས། མྱུ་གུ་ལུང་སོགས་ཀྱི་གནས་མཇལ་མཛད། མདོ་སྡེ་སྤྱི་རྣམ་བརྩམ་པའི་དབུ་ཚུགས། ས་སྐྱར་ཕེབས། ས་སྐྱ་པཎྜིཏ་སྐུ་མདོག་དམར་གསལ་ཞིག་ཞལ་གཟིགས། གང་ལ་ཁྱོད་ཀྱི་དག་པ་དེ། །སོགས་བསྟོད་པ་མཛད། ཕག་གྲུ་ཕུག་ཏུ་ཕེབ་དུས་ས་ཆེན་གྱི་གཙུག་ཏུ་འཁོན་དཀོན་མཆོག་རྒྱལ་པོ། སྙན་གོང་གཡས་སུ་ས་པཎ། གཡོན་དུ་ཕག་གྲུ། པུས་མོ་གཡས་སུ་རྣམ་སྣང༌། གཡོན་དུ་རྗེ་བཙུན་གྲགས་པས་མཚན་པ་ཞིག་གིས། མ་འོངས་མཁར་གྱི་མིང་ཅན་དུ། ཁྱོད་ཀྱི་གཙུག་ལག་དར་བར་གོ་ཞེས་སོགས་དང༌། ཉེར་བརྒྱད་ཉིན། ཁྱོད་ཀྱི་དག་པའི་དག་པ་ལ། ཞེས་སོགས་དང༌། ཡང༌། རི་ལ་ཡི་ཐོག་མ་ལྡན་པ་ལས་ཞེས་སོགས་ལུང་བསྟན་མང་པོ་གནང༌། དེར་མདོ་སྔགས་རིག་གནས་སོགས་མ་བསླབས་པ་མང་པོ་ཡང་རྡོལ་ཤེས་སུ་གྱུར་ཏོ། །ལྷུན་པོ་རྩེར་ཕེབས་མང་པོ་ཞིག་ལ་དགེ་འདུན་འདུ་ཆོག་གི་དབང་མཛད། ཆོ་གའང་གསར་བསྒྲིགས་གནང་སྣར་ཐང་དུ་བཀའ་ཆེན་བཞི་དབུ་མ་དང་ལྔ་ཡི་ཐལ་ཕྲེང་ཐུགས་བརྩམ་མཛད། སྙན་ངག་དང་སྡེབ་སྦྱོར་གྱི་བཤད་པ་གསན། སྡེ་པ་སྣར་ཐང་པས་ཞབས་པད་སྤྱི་བོར་བླངས། བསམ་འགྲུབ་རྩེར་ཕེབས། སྡེ་པར་བཀའ་ཆོས་འགའ་རེ་གནང༌། འདུས་སྡེར་དགོངས་གཅིག་གི་ལྗགས་བཤད་གནང༌། བཀྲ་ཤིས་ལྷུན་པོའི་ཚོགས་དབུར་ཕེབས། གྲུབ་མཐའ་སྨྲ་བ་བཞིའི་ལྟ་བའི་གནས་ཚུལ་སོགས་བཤད་པས་དེ་ཐམས་ཅད་ཟོལ་མེད་པའི་དད་པ་ཐོབ་བོ། །ཇོ་མོ་གངས་ཀྱི་གནས་མཇལ་གནང་ནས། ཡངས་པ་ཅན་དུ་ཕེབས། ཚོགས་སུ་ཕྱག་ཆེན་ལྔ་ལྡན་གྱི་ཁྲིད་གནང༌། གཙང་སྡེ་སྲིད་དང་སོག་པོའི་བར་ཆིངས་མཛད། གནམ་མཆོར་ཕེབས་དུས་ཐང་ལྷས་མཆོད་རྫས་དུ་མས་མཆོད་པ་དང་གནམ་མཚོའི་གཙུག་གི་ནོར་བུ་ཕུལ་བ་སོགས་ངོ་མཚར་བ་དུ་མ་བྱུང༌། ཐང་ལྷར་དགེ་བསྙེན་གྱི་སྡོམ་པ་ཕོག །ཡངས་ཅན་འདུས་སྡེར་དུས་འཁོར་དང་དགེ་འདུན་འདུ་ཆོག་གི་དབང་བསྐུར། ལྷ་སར་ཕེབས་རྡོ་རིང་ལ། ལྷ་དང་ལྷ་ཡི་བླ་མ་ནི།

།ཞེས་སོགས་ཀྱི་ཕྱག་རིས་གནང༌། ཡངས་ཅན་དུ་སྐུ་རིམ་ཆེན་མོ་བཙུགས། འཆམས་ཡིག་ཐུགས་བརྩམ་གནང༌། དགུང་ལོ་བཅོ་བརྒྱད་ལ་སྨོན་མཁར་དུ་འབྲི་ཁུང་ཞབས་དྲུང་དང་མཇལ་ཕྲད་གནང༌། ཡེར་པ། རྒྱལ་རྩེ་སོགས་ནས། མཚུར་ཕུ་བརྒྱུད། སྨུག་པོ་ཚལ་དུ་ཕེབས། རྗེ་དགུ་པ་དང༌། རྒྱལ་ཚབ་རིན་པོ་ཆེ་དང༌། གཙུག་ལག་རྒྱ་མཚོ་རྣམས་མཇལ། དབང་ཕྱུག་རྡོ་རྗེའི་དྲུང་ནས་ལྔ་ཚན་ལྔའི་བདེ་མཆོག་དབང་དང་ཕྱག་བཞི་པའི་དབང་རྒྱས་པར་གནང༌། ཀརྨ་པཀྴིའི་བཀའ་འབུམ་དང༌། འབྲི་གུང་ཟབ་ཆོས། རོལ་པའི་རྡོ་རྗེ་དང༌། དེ་བཞིན་གཤེགས་པའི་བཀའ་འབུམ། དྭགས་པོ་བཀའ་འབུམ་སོགས་ཀྱི་ལུང་ཞུ་བར་མཛད། དགུང་ལོ་བཅུ་དགུའི་ཟླ་བ་དང་པོར། རྟེན་གནྡྷོ་ལའི་དྲུང་དུ་རྗེ་དགུ་པས་མཁན་པོ་དང༌། གནས་ཀྱི་སློབ་དཔོན་རྒྱལ་ཚབ། གསང་སྟོན་རྗེ་གཙུག་ལག་རྒྱ་མཚོས་མཛད་དེ་གྲངས་ཚང་བའི་དགེ་འདུན་གྱི་དབུས་སུ་དཔལ་ལྡན་གར་དབང་ཆོས་ཀྱི་དབང་ཕྱུག་རྡོ་རྗེ་དགའ་བ་དོན་ཀུན་ཡོངས་སུ་གྲུབ་པ་ཕྱོགས་ཐམས་ཅད་ལས་རྣམ་པར་རྒྱལ་བ་ཞེས་པའི་མཚན་དང་བཅས་བསྙེན་པར་རྫོགས་པར་མཛད། དེ་ནས་རྒྱལ་བའི་དབང་པོའི་དྲུང་ནས་རྔོག་དཀྱིལ་བདུན་དང་སྦྱོང་དཀྱིལ་བཅུ་གཉིས་ཀྱི་དབང་གནང༌། པ་ནམ་དུ་ཕེབས། རྒྱལ་བའི་དབང་པོའི་དྲུང་ནས་རྒྱུད་འབུམ་གྱི་ལུང་དང་མཁའ་སྤྱོད་བཀའ་འབུམ་གྱི་ལུང་གནང༌། རྗེ་ཉིད་ནས་ཡངས་ཅན་པ་སོགས་ལ་དུས་འཁོར་གྱི་དབང་གནང༌། རྗེ་ཡབ་སྲས་གཉིས་ཀྱི་འཁྲུངས་རབས་རྣམ་ཐར་བརྩམ། སྡོམ་པ་ཐག་དྲྭ་མའི་ཤེས་བྱེད་ཀྱི་བརྩམ་པ་མཛད། རྒྱལ་ཚབ་རིན་པོ་ཆེ་ནས་འཕགས་པ་བསྐལ་བཟང་སོགས་མདོ་མང་གི་ལུང་བསྩལ། ལྷན་རྒྱས་སོགས་དོན་གྱིས་སྤྱན་དྲངས་ཡུལ་དེར་ཕེབས་ནས་དགེ་བ་ལ་བཀོད། ཐ་བ་ཁར་རྗེ་ཉིད་སྐུ་མཚམས་སུ་བཞུགས་པར་སངས་རྒྱས་མཉན་པ་ཞལ་གཟིགས་ནས་ཞལ་གདམས་གནང་བས། ང་མདངས་སུམ་ཉམས་ཀྱི་སྣང་བ་ལ། ཞེས་སོགས་མགུར་མཛད། རྗེ་དགུ་པའི་དགུང་ལོའི་ཚད་བཞི་བཅུ་རྩ་གཉིས་ཡིན་ཀྱང་རྗེ་འདིས་གསོལ་བ་བཏབ་པས་དགུང་ལོ་བརྒྱད་དུ་སྐུ་ཚེ་བྱིན་གྱིས་བརླབས་པའི་ཞེ་བརྒྱད་པ།

སྟག་ལོ་ཟླ་བ་དང་པོའི་ཚེས་ཉེར་བརྒྱད་ཉིན་ཤང་རྣམ་གླིང་དུ་རྗེ་ཀརྨ་པ་དབང་ཕྱུག་རྡོ་རྗེ་དགོངས་པ་ཆོས་དབྱིངས་སུ་བསྡུས་པ་རྒྱལ་ཚབ་དང་དཔའ་བོ་རིན་པོ་ཆེ་བཅས་ཀྱིས་སྐུ་གདུང་རིན་པོ་མཚུར་ཕུར་གདན་དྲངས་པ་དང༌། རྗེ་ཉིད་མཚུར་ཕུར་ཕེབས་སྐུ་གདུང་འོད་བཞུ་དང་མཆོད་འབུལ་རྒྱ་ཆེར་བསྒྲུབས། གནམ་རྩེ་ལྡིང་དུ་ཕེབས་དམ་ཅན་ལ་གསོལ་མཆོད་བཀའ་བསྒོ་གནང༌། མཚུར་ཕུར་རྒྱལ་ཚབ་རིན་པོ་ཆེའི་དྲུང་ནས་རྡོ་རྗེ་ཕྲེང་བའི་དབང་རྣམས་དང༌། འཇིགས་བྱེད་ལྷ་དགུ། གཤེད་དམར་ལྷ་ལྔ། བདེ་མཆོག་དཀར་པོ། བདེ་མཆོག་མི་ཏྲ་བཅུ་གསུམ། གདུགས་དཀར་ཞེ་གཉིས་མ། དམ་ཚིག་གསུམ་བཀོད། རྣམ་སྣང་མངོན་བྱང༌། འཇམ་དབྱངས་དམར་པོ། བདེ་མཆོག་ལུས་དཀྱིལ། རྟ་ནག །རྟ་དམར། བདེར་འདུས། འཁོར་ལྔ། ཚེ་རིང་མ་རྣམས་ཀྱི་དབང་ཞུས། རྗེ་ཉིད་འདུས་སྡེ་རྣམས་ཀྱིས་རྒྱལ་བའི་དབང་པོའི་རྒྱལ་ཚབ་ཏུ་མངའ་གསོལ་བསམ་གཏན་གླིང་པས་བརྒྱ་འབུལ་དང་དབུ་ཞྭ་བསྒྲོན། རྒྱལ་ཚབ་རིན་པོ་ཆེ་ནས་བཀའ་འགྱུར་གྱི་ལུང་འཕྲོ་གསན་པའི་དབུ་ཚུགས། རྒྱལ་བའི་དབང་པོ་སྐུ་གཤེགས་པའི་ཕྱི་ཉིན་ཉི་ཤུ་དགུར་འཇའ་སྤྲིན་གྱི་དབུས་སུ་ཞྭ་ནག་གསེར་མདངས་འཛིན་པའི་དགེ་སློང་དུ་མཛད་དེ་གཉུག་མའི་གནས་ལུགས་ངོ་སྤྲོད་དང༌། མ་འོངས་སྤྲུལ་པའི་སྐུ་འབྱུང་བའི་གནས་དང་ཞིང་སོགས་ལུང་བསྟན་གནང་ནས་སྒྱུ་མ་བདེ་མཆོག་གི་སྐུར་བཞེངས་དབང་བསྐུར་དཀྱིལ་འཁོར་ཉིས་བརྒྱ་རྩ་གསུམ་གྱི་སྐལ་པ་ཅན་དུ་མཛད། བཀའ་བརྒྱུད་ཀྱི་བླ་མ་རྣམས་རིགས་ལྔའི་ཚུལ་དུ་ཞུ་བའི་ཁ་སྦྱོར་གྱི་བྱང་སེམས་ཀུནྡ་ལྟ་བུ་བྱིན། སྤྲོས་མེད་སྤྲོས་པའི་རྣལ་འབྱོར་པ་དེ། སོགས་ཞལ་གདམས་གནང་ནས། བླ་མ་དྲིན་ཅན་ཆོས་རྗེ་སོགས་གསོལ་བ་བཏབ། ལྷ་ས། གསང་ཕུ། སྙེ་ཐང་སོགས་སུ་ཕེབས། ཇོ་བོའི་སྙན་དར་ཞལ་ཡིག་དུ། བཞག་ཏི་བྲག་གསུམ་གྱི་གྲོང་ཁྱེར་ན་སོགས་མ་འོངས་ལུང་བསྟན་གྱི་གསོལ་འདེབས་གནང་བ་ལ་གོང་ས་ལྔ་པས་དེ་ཞྭ་དམར་བས་གྱོད་ཚིག་གནང་བ་རེད་ཅེས་གསུངས་འདུག་པ་དེའོ།

།གནམ་མཚོ་དོར་ཕེབས་དགོངས་ཀྱང་དར་མ་ཆགས་པས་ཕེབ་མ་གྲུབ་པར། བ་ཉིས་སྟོང་བཞོས་པའི་ཞོ་དང་གཅིག་སོགས་བཀའ་ཤོག་གནང་བས་མཚོ་ལ་དར་ཆགས་ནས་དེར་ཕེབས། ཞག་གཅིག་བཞུགས་པ་ནམ་དུ་ཕེབས། རྗེ་དགུ་པའི་རྣམ་ཐར་ཐུགས་བརྩམ་དང༌། འདུལ་ཊཱིཀ྄་བརྩམ་དབུ་ཚུགས། 

ཤིང་འབྲུག་གནམ་ལོ་གསར་ཚེས་ཀྱི་དགའ་སྟོན་དང་ཅོག་གྲར་ཆོས་དྲུག་གནང༌། ཉེར་བརྒྱད་ལ་རྗེ་དགུ་པའི་སྐུ་མཆོད་ཕུལ། ཡོལ་མོ་སྐུ་སྐྱེའི་གཙུག་ཕུད་བྲེག་དགེ་བསྙེན་བྱས། ཟལ་མོ་བྲག་ཏུ་ཕེབས། བསམ་འགྲུབ་རྩེར་སྡེ་པ་སྐུ་མཆེད་རྣམས་ལ་འདོད་ཆོས་ཕུལ། འདི་རྣམས་ཀྱི་གསེང་དུ་རྒྱལ་ཚབ་དམ་པ་ནས་བཀའ་འགྱུར་གྱི་ལུང་ཞུས། ས་ཐམ་རྒྱལ་པོའི་འབུལ་སྐྱེལ་བ་རྣམས་འབྱོར། མཐའི་རྒྱ་མཚོའི་འགྲམ་གྱི་རུག་མ་ཟེར་བ་ནས་ཨ་ཙ་ར་གཅིག་གིས་རིན་པོ་ཆེའི་རིགས་མང་པོ་ཞིག་ཕུལ། ཇོ་ནང་ཀུན་དགའ་སྙིང་པོ་དཔོན་སློབ་རྣམས་ཀྱིས་མཇལ། ཕག་མོའི་དབང་དང་གནང་སྦྱིན་བྱས། གཏེར་སྟོན་མཆོག་ལྡན་མགོན་པོས་མཇལ། ཨ་ཙ་ར་བཞིས་སྨན་མང་པོ་ཕུལ། འོར་ཤོད་པས་འབྲི་གུང་དུ་དམག་བཏེག་པའི་བར་ཆིངས་པ་གནང༌། སྦྲུལ་ལོའི་དབོ་ཟླ་ནས་བཀའ་འགྱུར་ལུང་གྲུབ། འོག་མིན་གླིང་གི་འདུས་སྡེ་རྣམས་ལ་པུསྟི་ལྔའི་ལྗགས་བཤད་གནང༌། ཟམ་བྲག་རྡོ་རྗེའི་སྤོ་རུ་ཉིན་གླིང་གཙུག་ལག་ཁང་གི་རྨང་བཏིང༌། གཡུང་ནས་བཏེག །རིན་སྤུངས་སུ་ཕེབས། ཞབས་དྲུང་ལ་རྡོ་རྗེ་ཤུགས་ཀྱི་རྗེས་གནང་མཛད། དེ་ནས་ཡངས་པ་ཅན་དང་མཚུར་ཕུར་ཕེབས། རྗེ་དགུ་པའི་དངུལ་གདུང་ལ་རབ་གནས་མཛད་པས་མེ་ཏོག་ཤར་པ་སོགས་ངོ་མཚར་བ་བྱུང༌། རྒྱལ་ཚབ་དྲུང་ནས་མི་ཏྲ་བརྒྱ་རྩ་དང་ཁྲིད་དྲུག་དང༌། ཞང་གི་བཀའ་འབུམ་ལུང་གསན། གནས་ནང༌། བདེ་ཆེན། པ་ར་རྣམས་སུ་ཕེབས་ཤུན་མི་དབང་གིས་མཆོད་ཅིང་ཟ་དམ་རྒྱལ་པོ་རིར་ཕེབས་ཉེར་གསུམ་ལ་གཙུག་ལག་ཁང་གི་རྨང་བཏིང་ནས་ཞལ་བཀོད་གནང༌། བདེ་ཆེན་དུ་ཕེབས་སྡེ་སྲིད་གཙང་པའི་རྗེ་མོའི་རྗེས་སྒྲུབ་མཛད། སོག་རྒྱལ་ཁ་དན་གྱིས་གདན་ནས་གནམ་མཚོའི་ཉེ་ལོག་དུ་རྒྱལ་པོ་ཁ་དན་ཆིབས་བསུར་འབྱོར། འབྲང་ཞལ་ནེའུ་སིང་དུ་ཁ་དན་ལ་ཚེ་དབང་བརྒྱ་རྩ་མཛད་རྟ་བརྒྱ་ནོར་བརྒྱ་ལུག་སྟོང་ཚྭ་རྒྱབ་ལྔ་བརྒྱ་ཕུལ་དེ་ཕྱོགས་སུ་སྡིག་སྤངས་དགེ་བསྒྲུབ་རྒྱ་ཆེར་མཛད། བཀྲ་ཤིས་དོ་བོའི་གནས་མཇལ་མཛད།

ཐང་ལྷར་བཀའ་བགོ་གནང༌། འབའ་བྲམ་དང་དབུ་མའི་གནས་མཇལ་ནས་ཡངས་ཅན་དུ། ཡངས་ཅན་ཟུར་ཅོག་སོགས་ལ་ཕྱག་ཆེན་ལུང་སྦྱོར་དང་ཆོས་དྲུག་གི་ལུང་གནང༌། ན་མགོ་བཀྲ་ཤིས་སྒང་དང་རྫ་དཀར་ལེགས་གླིང༌། གངས་དཀར་ཆོས་སྡེའི་རྟེན་མཇལ་དང་སྲིན་པོ་རིར་གནས་གཟིགས་མཛད། མཚུར་ཕུར་ཕེབས། རྒྱལ་ཚབ་དྲུང་ནས་འདུལ་བའི་ལག་ལེན་ཕྲ་ཞིབ་རྣམས་དང་སྙན་བརྒྱུད་རྡོ་རྗེ་ཟམ་པའི་སྐོར་རྣམས་ཞུས། བདེ་ཆེན་དང༌། ཟ་དམ་དུ་ཕེབས་ཉིན་གླིང་པར་ཆོས་རའི་འཛིན་ཆོས་གནང༌། ཚད་མའི་སྤྱི་དོན་ཐུགས་བརྩམ་མཛད། མལ་གྲོ་གངས་དཀར་དུ་ཕེབས། ཆོས་རྗེ་ཞལ་ངོ་རྣམས་དང་བཞུགས་གྲལ་གནང༌། གནས་གཟིགས་མཛད། ཆོས་རྗེ་སོགས་ལ་ལྔ་ལྡན་ཁྲིད་དང་ཚེས་བཅུའི་གཏོར་དབང་གནང༌། དུས་རིམ་གཏོར་འཕེན་སོགས་དང་ལུག་ལོའི་ལོ་སར་མཛད། སྨོན་ལམ་ཚུགས། ཕག་མོ་ཞབས་དྲུང་སོགས་ལ་བདེ་མཆོག་སོགས་ལྔ་ཚན་ལྔའི་དབང་གནང་ལོ་དགོན་ལ་ཕེབས་ལི་མ་ལྷ་ཁང་སོགས་མཇལ། ཕག་མོ་རྩེར་ཕེབས། པུ་ཏོ་བ་སྐུ་མཆེད་ཀྱི་ཕུག་པ་སོགས་མཇལ། གངས་དཀར་ནས་རྫོང་སར་དང་འབྲི་གུང་མཐིལ་དུ་ཕེབས། ས་ཁྲི་དམར་པོར་བཞུགས་ནས་ཕྱག་ཆེན་ཁྲིད་མཛད། འཇོང་ཁྲ་དབོན་པོར་སྒྲ་འཚམས་སྦྱོར་གྱི་རི་མོ་བསླབ། བཀྲ་ཤིས་ཕུན་ཚོགས་གྲགས་པ་རྣམ་རྒྱལ་སྐུ་མཆེད་ལ། སྨེ་བརྩེགས། རྣམ་འཇོམས། རྟ་མགྲིན། བེར་ནག་ཅན་རྣམས་ཀྱི་རྗེས་གནང་མཛད། ཆོས་རྗེ་སྐུ་འབྲིང་བར་དཀོན་མཆོག་ཕྲིན་ལས་རྣམ་རྒྱལ་ཞེས་པའི་མཚན་དང་རབ་བྱུང་གི་བསླབ་པ་བསྩལ། ཟུར་མང་སྐུ་སྐྱེ་ཀརྨ་བློ་གྲོས་ཕྲིན་ལས་རྒྱ་མཚོས་བརྒྱ་འབུལ་སོགས་ཕུལ། ཞྭ་ལྷ་ཁང་མཇལ། ཟུར་ཅོག་གི་སེར་སྦྲེང་བཅས་གངས་དཀར་དུ་ཕེབས། ཆོས་རྒྱལ་སྲོང་བཙན་སྒམ་པོ་འཁྲུངས་སར་ཕེབས་སྨོན་ལམ་མཛད། རྒྱ་མ་ཁྲི་གང་དུ་བཞུགས། གཡའ་མ་ལུང་མཇལ། བསམ་ཡས་སུ་ཕེབས། ཧས་པོ་རིའི་རྩེར་སྐ་ཅོག་ཞང་གསུམ་གྱི་འབུམ་པ་མཇལ། དབུ་རྩེ་སོགས་གནས་མཇལ་ཞིབ་པར་གནང༌། པེ་ཧར་ལ་གོ་མཚོན་སོགས་བྱིན་ནས་བཀའ་བསྒོ་མཛད།

མཁན་པོའི་སྐུ་འབུམ་དང་བུ་ཚབ་གསེར་ཁང་གི་ཞིག་གསོ་འགའ་རེ་གནང༌། རྒྱལ་བ་སྲས་དང་བཅས་པའི་སོགས་གསུང་མགུར་མཛད། མཆིམས་ཕུར་ཕེབས་ཞག་བདུན་སྐུ་མཚམས་ལ་བཞུགས། རྗེ་སྐྱབས་གནས་རྣམས་ལ་སོགས་གསུང་མགུར་མཛད། གུར་དཀར་ཕུག་ཏུ་ཚོགས་འཁོར་མཛད་པའི་སྐབས། རིག་འཛིན་ཆོས་ཀྱི་གྲགས་པའི་གཟིགས་སྣང་ལ། རྗེ་ཉིད་དང་སློབ་དཔོན་ཆེན་པོ་ལྷན་རྒྱས་པའི་དྲུང་དུ་དཔའ་བོ་མཁའ་འགྲོ་མང་པོས་ཚོགས་ཀྱི་འཁོར་ལོ་བསྐོར་ནས་ཆོས་ཉན་པའི་སྣང་བ་བྱུང་ཞིང༌། དེ་ཕྱིན་ཆད་ནས་སློབ་དཔོན་ཆེན་པོ་པདྨ་དང་དབྱེར་མེད་པའི་དག་སྣང་ཐུན་མོང་མ་ཡིན་པ་འཁྲུངས་ཞེས་རྣམ་ཐར་དུ་འདུག །དབུ་རྩེར་ཡང་རི་དང་ཉིན་གླིང་གི་ཚོགས་དབུར་ཕེབས་ནས་སྨོན་ལམ་ཆེན་མོ་གནང༌། སྔགས་གྲར་ཕེབས། ཡར་རྒྱབ་པས་གཞི་ལེན་ཞུས། འདུས་པ་རྣམས་ལ་བེར་གྱི་དབང་སོགས་གནང༌། ཡང་རྫོང་ཤེལ་ཕུག་གི་གནས་མཇལ་མཛད། སྤང་ཤང་ལྷ་རི་ཁ་དང་ངར་ཕུག་སོགས་མཇལ། འགོས་ལོའི་སྐུ་འབུམ་དང་འབོ་སྟག་ཚང་སོགས་མཇལ། ཆོས་རྗེ་དཀོན་མཆོག་སོགས་ལ་ངལ་གསོ་སྐོར་གསུམ་གྱི་འཛིན་ཆོས་གནང༌། ཐེལ་དུ་ཕེབས། འཕན་ཆེན་ཞལ་ཕྱེས་གྲྭ་ཚང་ལ་དགེ་ཚུལ་གྱི་བསླབ་པ་བྱིན། རས་བྲིས་ལ་བརྟེན་པའི་བསྙེན་ཁ་གསོས་ནས་རྡུལ་ཚོན་ལ་བརྟེན་པའི་རྡོར་ཕྲེང་ཉེར་བརྒྱད་ཀྱི་དབང་བླ་མེད་ཁོ་ན་ལྟར་བསྐུར་བར་མཛད། གདན་སའི་རྟེན་གསུམ་ཞིག་གསོ་དང་ཕེར་གྱི་རྗེས་གནང་སོགས་དབང་ལུང་འགའ་རེ་དང་གསུང་བརྩམ་མང་པོ་མཛད། བྱང་བདག་པོ་སོགས་ལ་ཕྱག་ཆེན་ཁྲིད་གནང༌། ཕག་མོ་གྲུའི་གནས་མཇལ་དང༌། དེ་ནས་རིམ་པར་ཟུལ་ཕུར་ཕེབས། བྱ་རྒོད་དབུ་ཅན་ལ་བཀའ་བསྒོ་མཛད། གངས་རི་ཐོད་དཀར་གངས་དཀར་དུ་ཕེབས། སྡེ་པས་གཞི་ལེན་དང་གངས་དཀར་བའི་དུས་རིམ་འཆམས་གཟིགས་ཕུལ། སྤྲེལ་ལོའི་ལོ་གསར་དང་སྨོན་ལམ་ཆེན་མོ་མཛད། དོལ་ཀླུ་སྡིངས་སུ་ཕེབས་ཚོང་དུས་རྒྱལ་པོར་སེམས་བསྐྱེད་གནང་བཀའ་བསྒོ་མཛད། མཆིམ་ཕུ་བ་སོགས་ལ་རབ་བྱུང་དང་ཁ་རག་གྲྭ་ཚང་ལ་ཕྱག་ཆེན་ཁྲིད་གནང༌།

བྱེ་རྫིང་དུ་ཕེབས་རྟེན་མཇལ་མཛད། བྱམས་པ་གླིང་དང་གྲ་ཐང་གི་གནས་མཇལ། རྣམ་སྲས་གླིང་དང༌། དོ་སྔོན་བརྒྱུད། མི་དབང་དཔོན་བློན་གྱི་ཆིབས་བསུ་བཅས། སྣེ་གདོང་རྩེར་གདན་དྲངས་ལྟར་ཕེབས། ཁྲ་འབྲུག་དང་ཤེལ་བྲག་ཏུ་ཚོགས་འཁོར་གནང༌། ན་མོ་གུ་རུ་རེ་ལྟོས་དྲན་མཆོག་གི་ཆོས་རྗེ་སོགས་གསུང་མགུར་མཛད། རས་ཆུང་ཕུག་ཏུ་ཕེབས་ཡིག་དྲུག་སྒོམ་ལུང་སོགས་གནང༌། བློ་སྦྱོང་དོན་བདུན་མའི་ཁྲིད་བྱས་ཆོས་རྒྱལ་ཕོ་བྲང་དུ་ཕེབས་མཁའ་རེག་སྤྲུལ་སྐུའི་གཙུག་ཕུད་བླངས། ཡར་སྟོད་དུ་སྡེ་པས་སྤྱན་དྲངས་ཁྲོམ་སར་ཕེབས། ས་སྐྱོང་ཀརྨ་ཚེ་འཕེལ་གྱི་ཡར་འདྲེན་མཛད། དགའ་ཚལ་དང་དཔལ་མོ་བཀོད་པའི་གྲྭ་ཚང་རྣམས་རབ་བྱུང་བྱས། འཕྱོང་རྒྱས་དང་ཐང་པོ་ཆེ་སོགས་དང༌། རྣམ་རྒྱལ་ལ་ཕེབས། སྡེ་པ་ཕོ་བྲང་བ་སོགས་ལ་སྙན་དངག་གི་བཤད་པ་གནང༌། འཇིགས་མཛད་དབང་ཆོག་མཛད། དགའ་ཚལ་བ་སོགས་ལ་འདུལ་བའི་ལྗགས་བཤད་གནང༌། སྐུ་རབ་བཀྲ་ཤིས་སྒང་དུ་ཆོས་རྗེ་ཏྲེ་ཆེན་དང་སྤོམ་དགོན་བླ་མས་མཇལ། ཞོ་ཁ་བ་དང་ཨོ་རོང་བའི་འཁྲུག་པ་བསྡུམ། དགྱེར་སྟོད་ཆོས་འཁོར་གླིང་དུ་ཕེབས་ལྷ་ཆེན་ལ་ནང་བཞུགས་དང་རབ་གནས་མཛད། སྒམ་པོར་ཕེབས་ཁམས་པ་མི་གསུམ་གྱི་ཞབས་རྗེས་སར་བྱོན་སྐབས་འཇའ་འོད་ཤར། སྒམ་པོ་སྤྲུལ་སྐུ་ཀརྨ་མི་ཕམ་ཕྲིན་ལས་རྣམ་རྒྱལ་བསྙེན་རྫོགས་བསྒྲུབས། གནས་སྐོར་དང་གནས་གཟིགས་མཛད། དེར་འཁོད་རྣམས་ལ་མདོ་རྩའི་ལུང་སོགས་ལུགས་གཉིས་ཀྱིས་རེ་བ་ཐམས་ཅད་གང་བར་མཛད། དེ་ནས་ཡམ་དགོན་རྫ་གསེབ་བརྒྱུད་བཤད་སྒྲུབ་གླིང་དུ་ཕེབས་འཆམས་གཟིགས་ཕུལ། གྲྭ་པ་རྣམས་ལ་དགེ་ཚུལ་སློང་གི་བསླབ་པ་བྱིན། བཅའ་ཁྲིམས་བསྡམས། རབ་བརྟན་གླིང་པ་དང་སྒོ་གསང་སྔགས་གླིང་པར་ཕྱག་ཆེན་གྱི་ཁྲིད་སོགས་གནང༌། དང་ལུང་ཁྲ་མོ་བྲག་གི་གནས་གཟིགས་གནང༌། བཀྲ་ཤིས་སྒང་ནས་ཙཱ་རིར་ཕེབས། སྐྱེར་ཞོལ་མོ་ཆེར་ཕེབས་དུས་སྐྱོ་ཤས་ཀྱི་མགུར་མཛད། པདྨ་ཤེལ་ཕུག་ཏུ་ཞལ་གཟིགས་མང་པོ་བྱུང༌།

རིགས་ལྔ་རྫོང་ཆེན་མཇལ་དུས་སྔོན་ཏེ་ལོའི་དྲུང་དུ་བཞུགས་པ་སོགས་སྔོན་གནས་འགའ་རེ་དྲན་གསུངས་འདུག །རྒྱལ་བ་སྲས་བཅས་ཀུན་དང་སོགས་ཆོས་བྲོ་གནང༌། མཚོ་དཀར་དུ་ཕེབས། ཁྱུང་རྫོང་དུ་དགུན་བཞུགས་གནང་བའི་སྟ་གོན་མཛད། ཨིནྡྲབྷཱུ་ཏིའི་ཕུག་སོགས་མཇལ། ཞུ་བདེ་ཕུག་ནས་ཙན་དན་མང་དུ་བསྣམས་ནས་ཕེབས། སྡེ་པ་སྐུ་རབ་པས་དགུན་བཞུགས་ཀྱི་གསོལ་ཆས་ཕུལ་ནས་ཁྱུང་རྫོང་དུ་བསམ་གཏན་ལ་བཞུགས། སྐབས་ཞིག་མནལ་ལམ་དུ་ད་དུང་རྣམ་རྒྱལ་ཁང་བཟང་གི་ཉེ་ལོགས་སུ་རྗེ་རོལ་པའི་རྡོ་རྗེའི་ཞབས་རྗེས་ཡོད་པ་མ་མཇལ་ཟེར་བ་ལྟར་རྣམ་རྒྱལ་ཁང་བཟང་གི་གམ་ནས་ཞབས་རྗེས་དེ་གསལ་བར་རྙེད་ནས་ལྷ་ཁང་དུ་བཞུགས་པ་འདིའོ། །རྩ་གསུམ་དྲིལ་སྒྲུབ་ཀྱི་ལྗགས་བསྙེན་མཛད། དཔག་བསམ་འཁྲི་ཤིང་གི་མེ་ཏོག་གི་ཐུགས་བརྩམ་མཛད། ཕྱག་ཆེན་དང་ཐུགས་རྗེ་ཆེན་པོའི་སྨར་ཁྲིད་གནང༌། ཡང་སྒྲོལ་མའི་བསྙེན་པ་གནང༌། བསྟོད་པའང་མཛད། ཞིང་སྐྱོང་གི་སྒྲུབ་པའང་མཛད། མཚོ་དཀར་སྒྲུབ་སྡེར་མོས་གུས་ཆེན་མོའི་ཁྲིད་སོགས་གནང༌། བྱ་ལོའི་ལོ་གསར་དང་སྨོན་ལམ་སོགས་མཛད། སི་ཏུ་སྤྲུལ་སྐུ་དང་ཁམས་རི་བོ་ཆེའི་སྤྲུལ་སྐུ་སོགས་ཀྱི་འབུལ་སྐྱེལ་མི་སྣ་འབྱོར། ས་ཐམ་རྒྱལ་པོའི་བཀའ་འགྱུར་པར་བཞེངས་པའི་ཕྱི་མོ་ཚལ་པ་བཀའ་འགྱུར་ཞུ་དག་བཅས་གཡར་དགོས་ཚུལ་གྱི་ཡི་གེ་སླེབ་པར་ལན་བརྫངས། ཉིད་ཀྱིས་མཛད་པའི་འཁྲི་ཤིང་མེ་ཏོག་གི་ལུང་གནང༌། རྗེ་དཔའ་བོའི་དྲུང་དུ་ཀརྨ་པ་ཆོས་དབྱིངས་རྡོ་རྗེ་སྤྱན་འདྲེན་གྱི་ཞུ་ཡིག་དང༌། སྲས་མཁར་སྐུ་འདྲར་དེ་དོན་གྱི་སྙན་ཤལ་ཞུ་ཡིག་ཡང་ཕུལ་བས་མདོ་ཁམས་ཕྱོགས་སུ་ཕེབ་དགོས་པའི་ལུང་བསྟན་བྱུང༌། ཆོས་དྲུག་བདུད་རྩིའི་ཉིང་ཁུ་ཐུགས་བརྩམ་གནང༌། དེར་བཞུགས་རྒྱུའི་རྗེ་དབང་ཕྱུག་རྡོ་རྗེའི་སྐུ་འདྲ་ཕྱག་བཟོ་གནང་མཚོ་དཀར་འདུ་ཁང་དུ་ཞིང་སྐྱོང་གི་རྟེན་གཏོར་བཞེངས་ནས་རྟེན་འཛུགས་མཛད། མཚོ་དཀར་བ་རྣམས་ལ་ཕག་མོའི་དབང་དང་ཆོས་དྲུག་གི་ཁྲིད་བཙུགས།

འཇང་རྒྱལ་པོའི་གདན་འདྲེན་པ་རྣམས་སླེབ། ཉིད་དང་རྒྱལ་བའི་དབང་པོའི་སྐུ་བརྙན་དང་སྐྱོབས་པའི་སྐུ་གསར་བཞེངས་རྣམས་ལ་ནང་བཞུགས་ཕུལ་ནས་དུས་འཁོར་གྱི་རྣལ་འབྱོར་མ་རིགས་སོ་དྲུག་གི་དཀྱིལ་འཁོར་ལ་བརྟེན་ནས་རབ་གནས་མཛད། བྱ་ཁྱུང་བླ་མ་དང་མཚོ་དཀར་བ་སོགས་ལ་རྟ་མགྲིན་དང་ཕག་མོ་དང་ཚེ་རིང་མཆེད་ལྔའི་དབང་གནང༌། འདན་མ་ཕུག་ཏུ་ཚོགས་འཁོར་དང་གསུང་མགུར་མཛད། མཆོད་རྟེན་བཀྲ་ཤིས་འོད་འབར་ལ་ཞབས་སྐོར་གནང༌། སྒྲུབ་པ་བ་རྣམས་རང་རང་གི་འདོད་དོན་རྣམས་གྲུབ་པར་མཛད། གནས་ཁྱད་དུ་འཕགས་པའི་ཙཱ་རི་ཏྲ་སོགས་གསུང་མགུར་མཛད། ལ་ཁར་ཆོས་བྲོ་བཅས་ཞིང་སྐྱོང་སྐུ་མཁར་དུ་ཕེབས་ཞིང་སྐྱོང་ལ་བསྟོད་པ་མཛད། གཅིག་ཅར་ལྭ་བ་ཕུག་ལྷ་མོ་སྒང་དུ་ཕེབས། ཡུལ་སྨད་དུ་དཔལ་མོ་བཀོད་པའི་གྲྭ་ཚང་ལ་ཕྱག་ཆེན་ལྔ་ལྡན་གནང༌། སྐུ་རབ་ཏུ་ཕེབས། དེ་ནས་རིམ་པར་མལ་གྲོ་གངས་དཀར་དང་ཐང་སག་ཏུ་ཕེབས་དབུ་མའི་སྤྱི་དོན་མཛད། འཇང་དུ་བཀའ་འགྱུར་གྱི་པར་དཔེ་སོགས་བསྐུར། ཟ་དམ་དང་ཡེར་པ་དང་ལྷ་ས་རྣམས་སུ་ཕེབས། འབྲས་སྤུངས་དགའ་ལྡན་ཁང་སར་དུ་ཞག་གཉིས་བཞུགས། ཟ་དམ་དུ་ཕེབས། འཇང་རྒྱལ་པོའི་གདན་འདྲེན་པ་རྣམས་སླེབ་འདུ་ཁང་གི་ལྡེབས་བྲིས་ཀྱི་བཀོད་ཡིག་ཐུགས་བརྩམ་གནང༌། མཚུར་ཕུར་ཕེབས་སྒར་པ་སོགས་ལ་རྒྱལ་མཆོག་ཆོས་དབྱིངས་རྡོ་རྗེ་འགོ་ལོག་ཏུ་སྐུ་འཁྲུངས་ཡོད་པས་སྤྱན་འདྲེན་དགོས་ཚུལ་བཀའ་གནང༌། མདོ་ཁམས་སུ་ཕེབས་པའི་ཐུགས་ཐག་བཅད་ནས། གཙང་སྡེ་པ་ཕུན་ཚོགས་རྣམ་རྒྱལ་གྱིས་སྤྱན་དྲངས་ནས་རྣམ་གླིང་དུ་ཕེབས་སྡེ་པ་དཔོན་བློན་རྣམས་ཀྱི་ཐུགས་འདོད་གང་བར་མཛད། འོ་ཡུག་གོས་སྔོན་དུ་ཕེབས་ཕུར་པའི་ལྷ་ཚོགས་ཞལ་གཟིགས། ང་མདངས་གསུམ་ཉལ་བའི་རྨི་ལམ་ལ་སོགས་མགུར་མཛད། དམ་ཅན་ལ་སྙན་དར་བཀའ་བསྒོ་སོགས་གནང༌། གངས་ར་ལོ་ཆེན་ཡང་ཆིབས་སྐྱེལ་དུ་ཕེབ་བྱུང༌། ཡར་རྒྱབ་པས་སྤྱན་དྲང་ནས་ལྷ་ས་པོ་ཊ་ལར་ཕེབས། གནས་ར་ས་འཕྲུལ་སྣང་བྱ་བ་དེར་ཞེས་སོགས་མཛད།

མཚལ་གུང་ཐང་དུ་ཕེབས་གནས་མཇལ་མཛད། དགའ་ལྡན་ཁང་སར་དུ་ཕེབས་ཞག་བཞུགས་གནང༌། དེ་ནས་ཡངས་ཅན་ནས་ཁམས་སུ་ཕེབས་པའི་སྒར་གྲ་བསྒྲིགས་བཀའ་བཀོད་སྦྱར་ནས་བཀྲ་ཤིས་མཐོང་སྨོན་དུ་བཞུགས། ཧོར་སྟོད་པའི་ནང་འཁྲུག་བསྡུམས། ར་སྒྲེང་སྤ་ཁུག་དུ་འབྲི་ཁུང་ཆོས་རྗེ་ཕེབས་པས་མཇལ། སྤ་ཀཾ་སུལ་དུ་ཞག་བདུན་སྐུ་མཚམས་མཛད། ནམ་ར་རྒྱང་མཇལ་དང་བསམ་པ་ལྷུན་གྲུབ་མ་ཞལ་འདོན་མཛད། ཙན་དན་དགོན་དུ་ཕེབས་འབྲང་བུ་གུ་ཤྲི་སོགས་ཀྱིས་མཇལ། དགྱེས་རྡོར་དབང་བྱས། སྐབས་འདི་རྣམས་སུ་ཟང་ཟིང་གི་དངོས་པོ་ཆར་འབབ་པ་ལྟར་ནི་བྲིར་མ་ལངས། དེ་ནས་རིམ་པར་བྱང་རྟ་རྣ་དགོན་དུ་ཕེབས། རི་བོ་ཆེ་ནས་སྐུ་སྐྱེ་ཀརྨ་གྲགས་པ་རྣམ་རྒྱལ་དཔོན་སློབ་རྣམས་ཕེབས། བསུ་བའི་བཀོད་པ་རྒྱ་ཆེན་དང་བཅས་རི་བོ་ཆེར་ཕེབས། རྟེན་མཆོད་རྣམས་ཞིབ་པར་མཇལ། འདུ་ཁང་དུ་བླ་གྲར་ཚོགས་ཆོས་མུ་ཏིག་ཕྲེང་བ་གནང༌། ཀར་ཟུར་གཉིས་ཀྱི་ཟློས་གཞི་བསྡུམ་པའི་མི་སྣ་བརྫངས། སྤྲུལ་སྐུ་སོགས་ལ་དགྱེས་རྡོར་གྱི་དབང་བསྐུར། ཆོས་རྗེ་ཁྲི་ཐོག་པར་ཀརྨ་གྲགས་པ་རྒྱལ་མཚན་ཕྱོགས་ཐམས་ཅད་ལས་རྣམ་པར་རྒྱལ་བ་ཞེས་པའི་མཚན་དང་དགེ་ཚུལ་སློང་གི་བསླབ་པ་ཕོག། གཞན་ཡང་བསྙེན་རྫོགས་བརྒྱ་ཕྲག་ཙམ་བསྒྲུབས། ཆོས་རྗེ་སོགས་ལ་ཀུན་རིག་དང་ཕྱག་བཞི་བ་སོགས་ཀྱི་དབང་སོགས་ཕུལ། སྟོན་པའི་ཚེམས་སོགས་ནང་རྟེན་རྣམས་མཇལ། མཆོག་གི་སྤྲུལ་སྐུ་ཆོས་དབྱིངས་རྡོ་རྗེའི་དྲུང་དུ་ཞུ་ཡིག་བཅས་ཡང་རི་བ་བརྫངས། འབྲང་པ་རྣམས་ཀྱིས་སྤྱན་དྲངས་ནས་ཚ་བ་སྒང་དུ་ཕེབས་དེ་ཕྱོགས་ཀྱི་དང་ལྡན་རྣམས་ཀྱི་རེ་བ་བསྐངས། ཁོ་པ། ཀི་ནོག་པ། རི་པ་སོགས་ལ་དགེ་ཚུལ་སློང་སོགས་བསྩལ། སླར་རི་བོ་ཆེར་ཕེབས་གཟིམ་ཁང་དུ་སྐུ་མཚམས་ཞག་བདུན་ནང༌། སྐུ་སྐྱེ་དང་ཞལ་ངོ་སོགས་ལ་ལྷན་ཅིག་སྐྱེས་སྦྱོར་གྱི་ཁྲིད་གནང༌། ཚོགས་ཆོས་མུ་ཏིག་ཕྲེང་བའི་འགྲེལ་པ། ཕྱག་བཞི་པའི་སྒྲུབ་སྐོར། བླ་མའི་སྒྲུབ་ཐབས། བདེ་དགྱེས་སོགས་ཀྱི་སྒྲུབ་ཐབས་རྣམས་ལྗགས་བརྩམ་མཛད།

ཆོས་ཁྲི་ཐང་དུ་ཀརྨ་སི་ཏུ་དཔོན་སློབ་རྣམས་ཆིབས་བསུར་ཕེབས། ལྕགས་ཁྱི་ཁྲུམས་ཟླའི་ཚེས་བདུན་ལ་འོག་མིན་ཀརྨར་ཕེབས། སི་ཏུ་སྤྲུལ་པའི་སྐུ་དང་འདུས་སྡེར་ཕྱག་ཆེན་ལྔ་ལྡན་གྱི་ཁྲིད་གནང༌། སི་ཏུ་རིན་པོ་ཆེ་དང་བཅས་ལྟ་སྟེང་གི་གནས་གཟིགས་ལ་ཕེབས། རྗེ་དུས་གསུམ་ཆགས་ཐོགས་མེད་པར་མཁྱེན་སོགས། གསུང་མགུར་ཞིག་གནང༌། ཚོགས་འཁོར་མཛད། འདུ་ཁང་དུ་བླ་མའི་རྣལ་འབྱོར་གནང༌། སླར་ཀརྨར་ཕེབས། སོག་པོའི་མི་སྣ་གདན་འདྲེན་པ་རྣམས་ཀྱིས་མཇལ། གྲྭ་པ་རྣམས་ལ་དགེ་ཚུལ་སློང་གནང༌། རྗེ་དགུ་པའི་དངུལ་སྐུ་ལ་རབ་གནས་གནང༌། རྗེ་ཆོས་དབྱིངས་རྡོ་རྗེའི་དྲུང་ནས་བང་མི་འབྱོར། ཀརྨའི་ནང་རྟེན་རྣམས་མཇལ། ཚོགས་སུ་ལྔ་ལྡན་གྱི་ཁྲིད་གནང༌། སི་ཏུ་སྤྲུལ་པའི་སྐུ་དང་འདུས་སྡེ་བཅས་ལ་ཕག་མོ་དང་ཀུན་རིག་གི་དབང་གནང༌། དེ་ཕྱོགས་ཀྱི་དད་ལྡན་རྣམས་ཀྱི་རེ་བ་བསྐངས་ནས། མདོ་ཁམས་མཆོད་རྟེན་སྒང་དང་ཆམ་གཤིས་བརྒྱུད་སོ་རག་དགོན་དུ་ཕེབས། ཟུར་མང་ནས་སྐུ་སྐྱེ་དཔོན་སློབ་རྣམས་དང་ཀརྨའི་བླ་མ་ཁམས་སྨྱོན་པ་སོགས་བོས་ཏེ་དཀར་ཟུར་གྱི་ཟློས་གཞི་བསྡུམ་ནས་ཁྲམ་སོགས་གནང་སྡེ་ཕན་ཚུན་མཛའ་བར་མཛད། བེ་རི་ལྷ་རྒྱལ་མགོན་གྱིས་གདན་དྲངས་ནས་མཆིན་འགུལ་དུ་ཕེབས། དེ་ནས་བཀྲ་ཤིས་ཟུར་མང་དུ་ཕེབས། བདེ་ཆེན་རྩེར་བཞུགས། དཔོན་སློབ་རྣམས་ལ་བྱང་སྡོམ་དང༌། སོ་སོ་ཐར་པའི་སྡོམ་པ་དང༌། རྟ་མགྲིན་སོགས་ཀྱི་རྗེས་གནང་མཛད་འདུ་ཁང་དུ་ཚོགས་གར་རྒྱས་པར་གཤམས་པའི་ཚོགས་དབུར་སྤྱན་དྲངས། དེ་ནས་རིམ་པར་ཙར་གཤིས་སོགས་དང༌། སྒ་ཐག་ལག་མདོར་ཕེབས། སངས་རྒྱས་ཀྱི་འཕེལ་གདུང་མཇལ། ལབ་སྟོད་དུ་ཐུ་མེད་ཀྱི་མི་སྣ་འབྱོར། རྒྱལ་པོ་ཇ་ཐང་དུ་ཆིབས་བསུར་འབྱོར་བས་མཇལ། ཉི་ཟླ་སུམ་མདོར་མཆོད་ཡོན་ལྷན་རྒྱས་སུ་བཞུགས། རྒྱལ་པོ་ཆེ་ཆེན་དའི་ཆིང་གིས་བརྒྱ་འབུལ་སོགས་ཕུལ། རྣམ་འཇོམས་དང་ཚེ་དབང་སོགས་མཛད། གསེར་ཁ་དྲུག་མདོར་ཕེབས། སྡེ་པ་རིན་སྤུངས་པ་སོགས་སྔ་འགྲོས་སུ་ཇ་འདྲེན་ལ་བརྫངས།

གསེར་ཁ་དྲུག་མདོ་སྐྱིད་པའི་རྫོང་སོགས་གསུང་མགུར་གནང༌། རྒྱལ་ཉའི་ཚེས་བཅུ་བཞིར་ལྕགས་མོ་ལྷུན་པོ་རྩེར་སྤྲུལ་པའི་སྐུ་ཆོས་དབྱིངས་རྡོ་རྗེའི་དྲུང་དུ་ཐོག་མར་ཡབ་སྲས་ཞལ་རྒྱས། མི་འཇིགས་སེང་གེའི་ཁྲི་ལ་མངའ་གསོལ་ཏེ་མཐོན་མཐིང་གི་ཅོད་པན་དབུ་ལ་གསོལ། ཕྱག་དམ་སྐུ་ཆས་སོགས་ཉེར་སྤྱད་རྣམས་ཕུལ། ཐུ་མེད་ཁོ་ལོ་ཇིས་གདན་དྲངས་པར་ཕེབས་པའི་ཐུགས་ཐག་བཅད། ལྕགས་མོ་ནང་སོས་བརྒྱ་འབུལ་བསྟབས། རྗེ་ཉིད་རང་པ་ཚར་ཕེབས་ནས་ཤར་ལོངས་སྤྱོད་ཀྱིས་ནས་བྱ་གཅིག་བྱུང༌། སོགས་ཡང་ལྕགས་གཉིས་ཀྱིས་ངན་ཤམས་གྱི་ལུང་བསྟན་རྣམས་གསུངས། ཕ་ཝང་བོན་མོར་ཚབ་ཚ་མཆོད་ཡོན་གྱིས་མཇལ། ཚབ་ཚ་སྤྲུལ་སྐུ་སྒྲུབ་རྒྱུད་རབ་འཕེལ་སོགས་བསྙེན་པར་རྫོགས། མདོ་སྟེང་དུ་དགོན་གསར་རྒྱག་གི་ས་བརྟགས་བསླང་སོགས་མཛད། དུས་མཁྱེན་སྐུ་འཁྲུངས་སའི་རག་སྟག་སྐུ་འབུམ་དུ་ཕེབས། སྤྲུལ་པའི་སྐུའི་ཆིབས་བསུར་དམ་འབུར་མགོར་ཕེབས། ལྷན་རྒྱས་ས་སྐྱོང་གླིང་དང་འབུམ་ཅོག་སོགས་སུ་ཕེབས། དེར་ཞབས་རྗེས་བྱོན། སི་ཏུ་སྤྲུལ་པའི་སྐུ་དཔོན་སློབ་རྣམས་ཕེབས། དར་རྒྱས་གླིང་དུ་ཚེ་དཔག་མེད་རྩ་གསུམ་དྲིལ་སྒྲུབ་ཀྱི་དབང་བརྒྱ་རྩ་བརྒྱད་ཕུལ། མཚོ་ཁ་བླ་མ་སོགས་ལ་ཕྱག་ཆེན་གྱི་ཁྲིད་དབུ་ཚུགས། ལྷ་མོ་ཕུག་ཏུ་སྐུ་མཚམས་བདུན་ཕྲག་གཅིག་གནང༌། དེར་ཡང་ཆུ་ཆེན་གྱི་མགོ་བོ་གངས་ལ་ཐུག་སོགས་ཀྱི་མགུར་བཞེངས། དཀར་བྲག་ཞོ་ཐང་དུ་ཕེབས། སོག་པོ་ཐུ་མེད་དང་ཡོང་ཤོས་ཕུས་སྤྱན་འདྲེན་པ་སླེབ་ལྷན་རྒྱས་ཕེབ་པར་ཞལ་བཞེས་གནང་ཐོབ། མི་ངན་རྣམས་ཀྱིས་རྒྱལ་བའི་དབང་པོ་བོན་དགོན་དུ་དབང་མེད་ཀྱིས་སྤྱན་དྲངས་ཏེ་ལྷན་རྒྱས་སོག་ཡུལ་དུ་ཕེབ་པ་མ་བྱུང་ནས་རྗེ་ཉིད་སི་ཏུ་རིན་པོ་ཆེ་ཟུར་ལྕོག་གཉིས་བཅས་སོག་ཡུལ་དུ་ཕེབས། དྷིས་མགོན་ཁང་དུ་གཏོར་བསྔོས་དང་སྐུ་རིམ་གཏོར་འཕེན་མཛད། རྒྱལ་བ་དགུ་པ་སྐུ་འཁྲུངས་སའི་གནས་སྟག་བཟང་དུ་ཕེབས། གཞི་གསུམ་གྱི་ཆོ་ག་ཐུགས་བརྩམ་གནང༌།

དེ་ནས་རིམ་པར་སྙི་ཁོག་བཀྲ་ཤིས་ཐང་དུ་ཕེབས། ཁོ་ལོ་ཇིས་ཨེར་ཆི་རྣམས་བྱུང༌། སྙི་རོལ་གྱི་ཆོལ་དུ་ཕེབས། སི་ཏུ་སྤྲུལ་པའི་སྐུར་ཆོས་དྲུག་གི་ཁྲིད་འདེབས་པའི་དབུ་བཙུགས་རིམ་པར་རྨ་ཆུའི་འགྲམ་དུ་ཕེབས་བསྟན་པ་རྒྱ་མཚོ་བརྩམས་པའི་དབུ་ཚུགས། དཔལ་ཀརྨ་ཀཾ་ཚང་རིན་པོ་ཆེ་སོགས་ཀྱི་མགུར་བཞེངས། ར་ཐུག་བྲག་ཏུ་ཕེབས་རྒྱལ་པོ་ཆེ་ཆེན་དཱ་ཆིང་གི་ཆིབས་བསུ་བ་རྣམས་འབྱོར། ཕྱི་ཉིན་རྒྱལ་པོ་དཔོན་གཡོག་བརྒྱད་བརྒྱ་ཙམ་ཆིབས་བསུར་ཕེབས་ནས་ཆ་གར་བུ་ལག་ཏུ་རྒྱལ་པོས་འབུལ་ཆེན་བསྟབས་དབུ་ཞྭ་བཞེས། དབུ་ནས་ཅོར་དུ་ཕེབས། རྒྱལ་པོ་ཁོ་ལོ་ཇིའི་བསུ་མ་རྣམས་འབྱོར། རྒྱལ་བ་རྒྱ་མཚོའི་བསྙེན་པ་སྐུ་མཚམས་ཞག་བདུན་གནང༌། བསྟན་བཅོས་འཆི་མེད་བདུད་རྩི་སོགས་ཐུགས་བརྩམ་དང་ཟུར་རི་པ་སོགས་ལ་ཕྱག་ཆེན་ཁྲིད་མཛད། དྭའུ་དེལ་མདར་ཟླ་བ་གཅིག་བཞུགས། སི་ཏུ་རིན་པོ་ཆེ་ནས་དགྱེས་རྡོར་གྱི་ཚོགས་འཁོར་མཛད་ནས་བདུད་རྩི་ཕུལ་བས་བདེ་སྟོང་གི་ཡེ་ཤེས་བཞད་པའི་མགུར་བཞེངས། རྨང་ལམ་དུ་བུད་མེད་གཞོན་ནུ་མ་ཞིག་གིས་ཛཱ་ཏིའི་མེ་ཏོག་དང་གུར་གུམ་གྱི་ཕུར་མ་ཕུལ་བ་རྨིས་པས་གསུང་མགུར་མཛད། དུས་ཀྱི་འཁོར་ལོའི་དཀྱིལ་འཁོར་ཞལ་ཕྱེས་ནས་བདག་འཇུག་སོགས་མཛད། སྤྱི་ལན་རིང་མོ་ཞེས་པའང་མཛད། ཁྲི་ཤོར་རྒྱལ་མོའི་མཚོ་གཟིགས། རྒྱལ་བ་རྒྱ་མཚོ་དང༌། དུས་འཁོར་གྱི་སྦྱིན་སྲེག་མཛད། ང་སྐྱེས་དབུ་རུ་སྟོད་དུ་སྐྱེས་སོགས། ཐུགས་དབྱུང་གི་མགུར་མཛད་དོ། །དེ་ཕྱོགས་ཀྱི་སོག་སྡེ་རྣམས་ཀྱིས་འབུལ་ཞབས་རྒྱ་ཆེན་ཕུལ། རྒྱལ་པོ་ཁོ་ལོ་ཇིས་རྟ་སྟོང་ཕྲག་མཛེད་ཐགས་སྟོང༌། མཛོ་ནོར་སྟོང་སོགས་ཕུལ། དབུ་ཞྭ་བཞེས་རྒྱལ་པོ་འཁོར་བཅས་དགེ་བ་ལ་བཀོད། དུས་འཁོར་དང་རྒྱལ་བ་རྒྱ་མཚོའི་དཀྱིལ་འཁོར་དུ་སྨིན་པར་མཛད། ཨ་ཆེན་ཐང་དུ་ཕེབས། རྒྱལ་པོ་ཆེ་ཆེན་དཱ་ཆིང་གིས་སྤྱན་དྲངས་འབུལ་ཞབས་མཛད། དེ་ནས་རིམ་པར་ཤེལ་ཁོག་རྡོ་ཟམ་ཁར་ཕེབས།

ཧོར་ཆང་དང་བླ་དགོན་པའི་འཁྲུག་པ་བསྡུམ་པར་མཛད། ཤེལ་ཁོག་གཡེར་ཐང་དུ་ཕེབས། དྲུང་དོན་ལྡན་པའི་བཞུགས་ཁྲི་ཁ་གསོས་པའི་འཁར་བཞུགས་དེ་སྐོར་རྣམས་ཀྱིས་འབུལ་ནོད་བཞེས། མང་པོ་ཞིག་ལ་དགེ་ཚུལ་སློང་གི་སྡོམ་པ་བསྩལ། ཟུར་ཅོག་གི་བླ་མ་རྣམས་ལ་སྒྲུབ་ཐབས་བརྒྱ་རྩའི་རྗེས་གནང་བསྩལ། ཨ་ཆེན་ཐང་གི་ཙཱ་དྷེས་རེ་སུ་ལ་འཇག་སྤྱིལ་བདེ་མཆོག་གི་བློས་བསླང་གི་རྣམ་པ་ཞིག་བཟོས་པའི་ནང་དུ་རྒྱལ་བའི་དབང་པོའི་སྐུ་བརྙན་ཡུམ་ཅན་དངུལ་ལས་བཞེངས་པ་བཞུགས་ནས་རབ་གནས་སོགས་གནང༌། བདེ་ཆེན་གྱི་རྟེན་འབྲེལ་ཐུགས་ཆུད་ནས་སོགས་ཀྱི་མགུར་བཞེངས། དེར་ཤམྦྷ་ལ་དང་རིགས་ལྡན་གྱི་གཟིགས་སྣང་དང༌། རིན་པོ་ཆེའི་ཅོད་པན་ཞིག་གནང་བ་དང༌། བུད་མེད་ཞིག་གིས་རྒྱལ་པོ་དེ་ཡི་ཕྲིན་གྱི་ཚིག །བརྡ་ཆོས་མང་པོ་ཟེར་བ་དང༌། ལན་ཞུས་པ་སོགས་མང་པོ་ཞིག་འདུག །ཏའུུ་ས་སྔོན་སྒང་དུ་ལུག་ལོའི་ལོ་སར་གནང༌། རྒྱ་བཟས་ཞབས་ཀྱིས་བཅགས་པ་ལྷ་སྒང་དུ་ཕེབས། རྒྱལ་བའི་དབང་པོའི་བཀའ་བཞིན་མཆོད་རྟེན་གསར་བཞེངས་རབ་གནས་བཅས་མཛད། སེང་གེ་དགོན་གྱི་ཀརྨ་པཀྴིའི་སྐུ་འདྲ་གསུང་བྱོན་མ་ལ་སྐུ་བེར་སོགས་ཕུལ་སྨོན་ལམ་མཛད། དེ་ནས་རིམ་པར་དར་རྩེ་མདོར་ཕེབས། དེ་ཕྱོགས་རྣམས་ཀྱི་འབུལ་ཞབས་རྒྱ་ཆེན་ཞུས། མདོལ་ནང་འཁྲུག་བསྡུམ་པ་སོགས། མདོར་ན་དེ་ཕྱོགས་ཀྱི་སྐྱ་སེར་ཀུན་ཆོས་དང་ཟང་ཟིང་གིས་ཚིམས་པར་མཛད། ཀོང་པོའི་ཉང་ཁ་བ་དང་ཕྲག་མིའི་འཁྲུག་པ་དུམ་མཛད། སོ་སོར་གནང་སྦྱིན་རྒྱ་ཆེན་བསྩལ། འབོ་གངས་དཀར་གྱི་ཉེ་ལོགས་རྨུ་རྒྱུ་སྟོད་དུ་ཕེབས། དེ་ཕྱོགས་ཀྱི་སྐྱེ་འགྲོ་རྣམས་གང་ལ་གང་འཚམས་ཀྱིས་རྗེས་སུ་བཟུང༌། དེར་རྡོ་ལ་ཆིབས་པའི་རྗེས་དང་སྨན་ཆུ་བཟང་པོ་ཞིག་ཐོན། སེང་གེ་དགོན་དུ་ཕེབས་ནས་བདུན་མཚམས་ཞིག་གནང་དེར་རྡོ་རྗེ་རྣལ་འབྱོར་མ་ཞལ་གཟིགས། ཏའུ་ཆུ་ལུང་དུ་ཞིང་སྐྱོང་སྤྲིན་ནག་གི་རྣམ་པ་ཅན་ཞལ་གཟིགས། རྡོ་ཟམ་ཁར་ཕེབས།

ར་མི་ཆོས་འབྱུང་གསལ་སྟོང་ཤོ་སྒོམ་གྱི་སྒྲུབ་གནས་གཡའ་ཁང་མཇལ་བར་ཕེབས། ཧོར་ཚང་ནས་ཆར་འབེབས་ཞུས་པར་སྐུ་ལུས་བཀྲུས་པའི་ཆུ། ཆུ་མིག་དུ་བླུགས་པའི་མོད་ལ་ཆར་ཆེན་བབས། རྗེ་དགུ་པའི་འཁྲུངས་ས་སྟག་བཟང་གི་མཆོད་རྟེན་ཞིག་གསོ་གནང༌། དེ་ནས་སྟག་བཟང་ནས་ཆིབས་བཏེག་སྟེ་རིམ་པར་རྨ་ཆུ་ཁའི་བྷི་ཇིར་ཐོ་གོལ་དུ་ཕེབས། དེར་དབོན་མཛོད་དཀོན་མཆོག་ཕྲིན་ལས་རྒྱ་མཚོ་སོགས་དང་བླ་མ་བ་ལ་བ་སོགས་སོག་འགྲུལ་མང་པོས་མཇལ། རྒྱལ་བའི་དབང་པོ་ཡང་ལྕགས་དང་བཅས་པའི་སྒར་པའང་དེ་འཁྲིས་སུ་བཞུགས་ནས་ཞལ་རྒྱས་སུ་རེ་ནའང་མ་གྲུབ། དེར་སྐུ་མཚམས་གནང༌། སོག་ཡུལ་གྱི་འགྲུལ་པ་རྣམས་ཀྱི་རེ་བ་བསྐངས་ནས་བརྫངས་བདའ་གནང༌། ཀྲེ་ཤོད་ལོ་གང་དུ་ཕེབ་ཧོར་ཚང་གིས་གཞི་ལེན་ཞུས། རྒྱལ་ཚབ་རིན་པོ་ཆེ་གཤེགས་པའི་མཆོད་བསྔོ་རྟེན་སོགས་སླེབ་མཆོད་འབུལ་སོགས་མཛད། ཀྲེ་ཀ་བྲག་མཇལ། ཁྲོམ་ན་ཆེན་དུ་ཝ་ཤུལ་རྣམས་ཀྱིས་མཇལ། བྱང་བདག་པོ་དཔོན་སློབ་ཀྱིས་མཇལ་ཞབས་དབང་སོགས་སྩལ། ཀཾ་པོ་སྟག་ལྤགས་ཐང་དུ་ཕེབས་གནས་ནང་མར་མེ་མཛད་ལ་མཆོད་འབུལ་དང༌། འཕགས་ཡུལ་དགྱེས་རྡོར་ལྷ་དགུའི་གཡོན་ཕྱོགས་སུ་རྗེ་དགུ་པ་ཞལ་གཟིགས། ལྟ་སྒོམ་སྤྱོད་པའི་མགུར་མཛད། ཀཾ་པོ་གནས་ནང་དུ་ཕེབས་འཕགས་ཡུལ་གོང་དུ་བདུན་གསུམ་སྐུ་མཚམས་གནང༌། སི་ཏུ་རིན་པོ་ཆེ་ཕ་ཝང་སྒམ་དུ་བཅད་རྒྱ་མཛད། འཕགས་ཡུལ་འོག་དང་དུས་མཁྱེན་བཞུགས་ཁྲི་སྟེང་ནས་དད་ལྡན་རྣམས་ལ་བླ་མའི་རྣལ་འབྱོར་དང་རླུང་སེམས་གཉིས་མེད་ཀྱི་ཁྲིད་མཛད། སི་ཏུ་དང་ལྷན་རྒྱས་མར་མེ་མཛད་ཀྱི་དྲུང་དུ་ཕེབས། སྟག་ལྤགས་ཐང་དུ་ཕེབས། མང་པོ་ཞིག་ལ་རབ་བྱུང་དང་བསྙེན་རྫོགས་མཛད། ཀརྨའི་འདུ་ཁང་ལྡེབས་རིས་ཀྱི་བཀོད་ཡིག་མཛད། འཇང་གི་སྤྱན་འདྲེན་པ་རྣམས་ཀྱིས་མཇལ། རྒྱ་བྱ་བླ་མར་གཅོད་ཁྲིད་དང་ཅོག་གྲ་བར་ཕག་མོའི་དབང་མཛད། གནས་དབོན་ལྷུན་གྲུབ་ཀྱིས་བརྒྱ་འབུལ་བསྟབས། གསུང་མགུར་ཞིག་མཛད།

ཚེས་བརྒྱད་ལ་བྱང་སེམས་རྒྱལ་བ་ཡེ་ཤེས་ཀྱི་འཁྲུངས་ས་གདའ་སྔོ་མདོར་ཕེབས། ཨེ་མ་གཏམ་སྙན་དང་མི་སྙན་བསྟོད་སྨད་ལ་སོགས་མགུར་མཛད། རུ་ཡོན་དཔོན་དང་རག་སྟག་དཔོན་སོགས་ཀྱིས་བརྒྱ་འབུལ་ཕུལ། ནེ་ཙོའི་ཁྱུ་ཆེན་ལྡིང་བས་རྐྱེན་བྱས་ཏེ། ཁྱོད་མཁའ་ལ་ལྡིང་བའི་ནེ་ཙོ་ཁྱོད་སོགས་མགུར་མཛད། རྒྱ་བྱ་བླ་མ་ནོར་བུ་ཁུ་དབོན་གྱིས་ཐབ་བསུ་སེར་སྦྲེང་བཅས་ནག་ཟླའི་ཉེར་གཅིག་ལ་རྒྱ་བྱ་དགོན་དུ་ཕེབས། འཇང་རྒྱལ་པོའི་ཇ་འདྲེན་དང་པོ་སླེབ། ལྷ་མིའི་ལོངས་སྤྱོད་ཆར་ལྟར་བབ་པ་སྨོས་མི་ལོང༌། དཔལ་ལྷ་མོའི་སྐུ་བཞེངས་ཏེ་མགོན་ཁང་དུ་བཞུགས་སུ་གསོལ། ཁིང་རྫོང༌། ལྕགས་ར། མདོར་སུམ་ཟོམ་ཁ་སོགས་བརྒྱུད་དེ། རིམ་པར་རྒྱལ་ཐང་དུ་ཕེབས་ཁྱིམ་བདག་གཅོད་པ་དབང་ཕྱུག་གི་གཞི་ལེན་ཞུས། ཙ་ཉི་ཨ་སྦང་མགོ་ཁང་སར་མགོ་པ་སོགས་གྲ་རིས་ཀུན་གྱི་རེ་འདོད་གང་བར་མཛད། བ་ལེ་མཚོ་ཁར་འབྲས་ཞིང་དང༌། མུ་ལེ་གྲམ་ཤིང༌། སཱ་ལ། མ་ཧེ་རྣམས་གཟིགས་པས་རྒྱ་གར་དྲན་གསུངས། ཀུན་དགའ་ལ་ཐོག་ཏུ་ཇ་ཀྭ་ཀུན་དགའ་དཔོན་གཡོག་རྣམས་སླེབ། རྒྱལ་བུ་སྟག་ཞི་དོ་ལར་ཞོན་ཏེ་བསུ་མར་ཕེབས་ཏེ་སྒར་དུ་བྱོན་ནས་གསེར་གྱི་བཀྲ་ཤིས་རྟགས་བརྒྱད་སོགས་ཕུལ། དེའི་ཕྱི་ཉིན་རོལ་མོ་སྣ་ཚོགས་དང་འཕན་དང་རྒྱལ་མཚན་སོགས་མཆོད་པའི་བཀོད་པ་དུ་མ་དང་བཅས་རྒྱལ་པོ་དོ་ལར་ཞོན་ཏེ་བསུ་མར་ཕེབས་མཆོད་ཡོན་ལྷན་རྒྱས་ཇ་གྲལ་ གནང༌། ཕྱི་ཉིན་བསུ་མི་བཀོད་པ་བཅས། སྦ་ཤེས་ཕོ་བྲང་དུ་བཞུགས་སྒར་ཚང་མར་བསྙེན་བསྐུར་ཞུས། རྒྱལ་པོར་ཚེ་དབང་བརྒྱ་རྩ་དང༌། རྡུལ་ཚོན་གྱི་དཀྱིལ་འཁོར་ལས་རྡོ་རྗེ་ཕྲེང་བའི་དབང་བསྐུར། རྒྱལ་པོ་དེ་ཆོས་ལ་དད་པ་ཙམ་དུ་མ་ཟད་རྒྱ་བན་མཁས་པ་ཞིག་རྒྱུན་དུ་བསྟེན་ནས་ཐེག་པ་ཆེན་པོ་ལ་མོས་པས་ཁྱད་པར་མདོ་ཕལ་པོ་ཆེ་ལ་སྦྱངས་པ་ལ་ཕྱག་ཆེན་དང་ཆོས་དྲུག་གི་སྨིན་ཁྲིད་གནང༌། ཉིན་གཅིག་ཕོ་གྲང་གི་ཁྱམས་སུ་རྗེ་ཉིད་དང་སི་ཏུ་རིན་པོ་ཆེ་སྤྱན་དྲངས་ནས།

གོས་དར་རིན་པོ་ཆེ་མང་པོ་ཕྱུར་བུར་བསྐང་སྟེ་ཕུལ་བར་དབུ་ཞྭ་བཞེས། བཀའ་འགྱུར་གྱི་པར་བཞེངས་པའི་ཞལ་བཀོད་ཀྱང་འཕྲལ་འཕྲལ་དུ་མཛད། པར་བྱང་ཐུགས་བརྩམ་གནང་བའི་ཚེ། ཟླ་བའི་གླིང་དུ་འགྲོ་བའི་པཎྜི་ཏ་ཟླ་བོ་མེད་པ་ཞིག་བྱུང་བ་ལ་ལེགས་སྦྱར་གྱི་སྐད་ཀྱིས་གླེང་བསླང་མཛད་པའི་ཟིན་རིས་ཀྱང་ཡོད། དེ་ཡང་རིགས་བྲམ་ཟེ། དྲང་སྲོང་རྒྱས་པའི་གཞུང་གི་རྗེས་སུ་འབྲང་བ་ཞིག་ཡིན་འདུག་ཅེས་གསུང་སྣང༌། པཎྜིཏ་དེ་ཤིན་ཏུ་དད་ནས་གདམས་པ་ཚིགས་བཅད་ཞིག་དགོས་ཞེས་ཞུས་པར། ལེགས་སྦྱར་དུ། སརྦཛཱ་ཏི་ཞེས་སོགས་གནང་བའི་བོད་སྐད། བསྐྱེད་པ་ཐམས་ཅད་དམིགས་སུ་མེད་པར་བསྡུ། རླུང་ཐམས་ཅད་ནི་ཚངས་པའི་ལམ་དུ་བཅིངས། རྟོག་པ་ཐམས་ཅད་ནི་དྲན་པའི་ལྕགས་ཀྱུས་ཟུང༌། ཡིད་ལ་བྱར་མེད་འདི་ནི་རྫོགས་པའི་རིམས་པའོ།། ཀྱེ་མ་ཀྱི་ཧུད་སེམས་ཅན་ཐམས་ཅད་ལྟ་བས་བཅིངས།། རླུང་གི་རྟ་ལ་རྟོག་པའི་སྐྱེས་བུ་གཡོ།། ཡིད་ལ་བྱས་པས་བདེ་སྡུག་འཁོར་བར་རྒྱུ།། བཅིངས་པ་གྲོལ་བ་དེ་ཚེ་ཐར་པ་ཡིན།། ཞེས་པ་ལ་ཉྩ་ནར་བྲིས་ནས་གཏད་པས་ཤིན་ཏུ་མགུ་བར་གྱུར། རྩི་ཞག་དུ་མཚན་ཉིད་གྲྭ་ཚང་གསར་འཛུགས་ཀྱི་ཆོས་ཁྲིམས་བསླབ་སྟོན་སོགས་བགྱིས། དབུས་ཕྱོགས་ཀྱི་ཆོས་སྡེ་ཆེ་ཆུང་རྣམས་ཀྱི་སྤྱི་རྟེན་སོགས་དང་ཁམས་སུ་འབུལ་སྡུད་ལ་འོང་བའི་རྙེད་པ་མ་ཐོབ་པ་རྣམས་ཀྱི་རེ་བ་ཐམས་ཅད་གང་བར་བྱས། དེ་ནས་ཁང་སར་མགོར་ཕེབས། སི་ཏུ་རིན་པོ་ཆེས་གཙོས་མཛད་གཞི་མ་རྣམས་དེར་བཞུགས་རྗེ་ཉིད་ཀཾ་པོ་གནས་ནང་འཕགས་ཡུལ་གོང་དུ་ལོ་གཅིག་བཅད་རྒྱར་བཞུགས། ལྟ་བའི་སྐོར་མགུར་སརྒ་ལྔ་པ་བརྩམ། རྒྱལ་ཚབ་པའི་དགོངས་རྫོགས་ལ་སྨན་ལྷའི་ཆོ་ག་བཙུགས། ནང་སོ་ལྷུན་གྲུབ་སོགས་གནས་སྒོ་བ་རྣམས་ལ་དྭགས་པོའི་ཆོས་བཞི་དང་གཅོད་གདན་ཐོག་གཅིག་པ། ཕྱག་ཆེན་ལྷན་ཅིག་སྐྱེས་སྦྱོར། ཆོས་དྲུག་སོགས་གནང༌། རྗེ་དབང་ཕྱུག་རྡོ་རྗེའི་དུས་ཆེན་ལ་དུས་མཆོད་དང༌། ཞིང་མཁའ་ཁྱབ་འབྱམ་ཀླས་མུ་མཐའ་མེད་སོགས་ཐུགས་བརྩམ་མཛད།

སི་ཏུ་རིན་པོ་ཆེ་དཔོན་སློབ་རྣམས་ཕེབ་པར་ཤངས་ལེན་དུ་ཚེས་བཅུའི་ཆོ་ག་དང་ཚོགས་འཁོར་བཏང༌། མཁའ་འགྲོ་མ་འོད་དེ་འབུམ་གྱི་དབུ་ཐོད་དུ་བདུད་རྩི་ཞལ་བསྐོར་མཛད། དགོན་དཀར་ཞིག་གསོ་ཨརྒྷའི་ཆོ་ག་གནང་བས་གྲོག་སྦུར་སོགས་ཀྱིས་གང་བའི་སར་འདུག་པ་ལ་གཅིག་ཀྱང་མེད་པར་སོང༌། ལྷ་ཆེན་ཕྱག་བཟོ་དང་རྗེ་དུས་མཁྱེན་དང་རྗེ་དགུ་པའི་སྐུ་འདྲ་ནང་གཞུགས་བཅས་གྲུབ། གསང་སྔགས་་ལྷ་ཁང་དུ་མ་མགོན་མགར་གསུམ་དང༌། གཙང་ཁང་དུ་བརྒྱད་སྟོང་པའི་མདོ་རིས་སོགས་ཕྱག་རིས་གྲུབ། དུས་མཁྱེན་ཆོས་ཁྲིར་ཕེབས་ནས་འདུལ་བའི་བསླབ་བྱ་གནང༌། བྱང་བདག་པོ་སྐུ་མཆེད་ཀྱིས་མཇལ། དགོན་དཀར་ལྷ་ཁང་ལ་རབ་གནས་ཉིན་གསུམ་མཛད། འདི་སྐབས་མ་ངོ་མཚར་བའི་ལྟས་དུ་མ་བྱུང༌། དེ་ནས་འཇང་རྒྱལ་པོས་བཀའ་འགྲྱུར་པར་བཞེངས་གྲུབ་པར་རབ་གནས་ལ་སྤྱན་འདྲེན་པ་རྣམས་སླེབ་ནས་འདོབ་སྤང་ཕུག་གི་རི་མཇལ་དང་མཚོ་མཇལ་མཛད། བཀའ་འགྱུར་པར་ཡང་ཁང་སར་མགོར་སྤྱན་དྲངས་འདུག །ས་ཐམ་རྒྱལ་པོ་ཡང་སྟོབས་ཀྱི་འབྱོར་པས་བརྒྱ་བྱིན་ལ་འགྲན་བཞིན་སར་དེར་ཕེབས། ཕྱི་ཉིན་ནས་བཀའ་འགྱུར་པར་ལ་རབ་གནས་སྟ་གོན་ཚུགས། ཕྱི་ཉིན་དངོས་གཞི་བཀྲ་ཤིས་བཅས་གནང༌། འོད་དཀར་པོ་འཁྱིལ་པ་སོགས་ངོ་མཚར་བ་བྱུང༌། འཇང་རྒྱལ་པོས་ཙི་ཤག་དགོན་གསར་འདེབས་མཛད། མཆོད་ཡོན་ལྷན་རྒྱས་ས་ཐམ་དུ་ཕེབས། དེ་ནས་གསང་ཁོག་ནས་དཔོན་སློབ་ཉུང་ཤས་རི་བོ་བྱ་རྐང་མཇལ་བར་ཕེབས། གྲོང་ཁྱེར་གཅིག་གི་ཉེ་སྐོར་དུ་ཚ་བ་མཛད་པས། རྒྱ་བན་མོ་གོས་ཧྲུལ་གྱོན་པས་སྨྱོན་མར་བྱེད་པ་ཞིག་གིས་འདི་ཀརྨ་པ་བརྫུས་མར་བྱེད་ནས་ཕེབས་པ་རེད་ཟེར་ནས་ཞལ་ངོ་ཤེས་སོང་དེ་ནི་མཁའ་འགྲོ་མ་ཞིག་དུ་འདུག་གསུངས། དེ་ནུབ་ཧྭ་ཤང་བདུན་བཅུ་ཙམ་ཡོད་པའི་ལྷཁང་གཅིག་ཏུ་བཞུགས། དེ་རྣམས་ཀྱིས་མལ་ཆ་སོགས་ཀྱིས་བསྙེན་བསྐུར་བཟང་པོ་ཞུས། ཡུམ་ཕ་རོལ་ཕྱིན་མའི་མཁའ་དབྱིངས་སོགས་གསུང་མགུར་གནང༌། པའུ་ཧྭ་ཤང་ཞེས་པའི་ཧྭ་ཤང་གྲུབ་ཐོབ་ལ་རྩི་བ་རྐང་པ་ཡ་གཅིག་གི་ཁར་ཟླ་བ་གསུམ་ཙམ་བསྡད་ཟེར་བ་གྲུབ་ཐོབ་དུ་རྩི་བ་དེས་ཀྱང་གུས་འདུད་བྱས།

རི་རྩེར་ཉན་ཐོས་ཆེན་པོ་འོད་སྲུང་གི་ཞབས་རྗེས་དང༌། སྣམ་སྦྱར་བཞག་པའི་རྗེས་དང༌། སྒྲུབ་ཆུར་གྲགས་པའི་ཆུ་མིག་མཇལ། བྲག་རི་ཤེལ་གྱི་མེ་ལོང་ལྟ་བུ་དེའི་ནང་དུ་ཉན་ཐོས་འོད་སྲུང་གི་སྐུ་གདུང་བཞུགས་པ་ཡིན་ཟེར་བ་དེར་ཕྱག་མཆོད་སྨོན་ལམ་མཛད། སྨོན་ཚིག་གི་ཕྱག་རིས་སྦྱར་བར་མཛད། རྒྱ་བན་མང་པོ་འདུ་བའི་ཁང་བཟང་ཞིག་དུ་ཧྭ་ཤང་ཞིག་གིས་མགྲོན་དུ་བོས་ནས་བཟའ་བཅའ་ལེགས་པར་བསྟབས་ནས། འདི་སོ་སྐྱེ་དཀྱུས་མར་མི་འདུག །ན་ནིང་འཇང་ཡུལ་དུ་སྤྱན་དྲངས་པ་དེ་མིན་ནམ་ཟེར་བས་སྔར་ཀརྨ་པཀྴིས་བཞེངས་པའི་མཆོད་རྟེན་དེ་མཇལ་བར་ཕེབས་འདོད་ཀྱང་ངོ་ཤེས་དོགས་ནས་མ་ཕེབས། དེ་སྐོར་དུ་སངས་རྒྱས་ཀྱི་སྐུ་དང༌། མཆོག་ཟུང་སོགས་སངས་རྒྱས་པའི་ལྷ་ཁང་བརྒྱ་སྐོར་ཙམ་འདུག། དེ་ནས་ཡར་ལོག་སྟེ་གོ་མཆོད་རྟེན་ཆེན་མོར་ཕེབས་དུས་འཇང་རྒྱལ་པོ་ཕེབས་བསུར་བྱོན་ཏེ་མགོ་སྦས་ཀྱི་ཕོ་བྲང་དུ་ཕེབ། ཆུ་ན་ཀོ་ཊར་ལོ་གསར་དང་སྨོན་ལམ་མཛད། རྒྱལ་པོ་ལ་ནག་རྒྱལ་ཕག་གསུམ་གྱི་དབང་དང་གཞན་རྗེས་གནང་དུ་མ་མཛད། ཕྱག་ཆེན་དང༌། སྐུ་གསུམ་ངོ་སྤྲོད་ཀྱི་ཁྲིད་གནང༌། ཟུར་རི་བ་སོགས་ཀྱིས་ཚལ་པ་བཀའ་འགྱུར་གསུང་སྒྲོགས་མཛད། ཉིན་གཅིག་རྒྱལ་པོས་བསུ་བའི་བཀོད་པ་རྒྱ་ཆེན་པོ་དང་བཅས་སྦ་ཤེས་ཕོ་བྲང་གི་མདོའི་ཆོས་ཁྲིར་སྤྱན་དྲངས་ནས་ཆོས་ཁྲིར་བཞུགས་རྒྱ་འཇང་གི་ལོ་ཙཱ་བ་གཉིས་བརྒྱུད་དེ་རྒྱ་འཇང་གི་ཁྲོམ་རྣམས་ལ་དགེ་བ་བཅུ་ལས་བརྩམ་པའི་བཀའ་ཆོས་སྩལ་ནས། སྲོག་གི་མཆོད་སྦྱིན་བྱེད་པ་སོགས་མི་དགེ་བཅུ་ལས་ལྡོག་ཅིང་ཡིག་དྲུག་འདྲེན་པ་བསྙེན་གནས་སྲུང་བ་སོགས་ཕན་བདེའི་ལམ་བཟང་པོར་འགོད་པར་མཛད། དེ་ནས་རིམ་པར་རྒྱལ་ཐང་ཁང་སར་མགོར་ཕེབས། བཀའ་བརྒྱུད་རབ་བརྟན་གླིང་པ་སོགས་ལ་དགེ་ཚུལ་སློང་གནང༌། རྗེས་གནང་མང་པོ་གནང༌། དེར་རྒྱ་གར་ཤར་ཕྱོགས་གཽ་ཌའི་ཡུལ་ནས་རིགས་བྲམ་ཟེ་ལྷས་བྱིན་གྱི་དགེ་སློང་ཞིག་བྱུང་བ་དང་འཕྲོས་མང་པོ་བྱུང་བ་དེ་ལ་བརྟེན་ནས་བྱང་ཆུབ་སེམས་དཔའ་ཀྲྀ་ཀིའི་རྟོགས་བརྗོད་ཡོངས་སུ་རྫོགས་པ་བསྒྱུར་བར་མཛད་དེ།

རྟོགས་བརྗོད་དེའི་ནང་ན་རྒྱལ་པོའི་བུས་ཤ་ཤེ་མི་རཱ་ཞེས་ཡི་གེ་བཞིའི་དོན་མ་ཤེས་པས་བུད་མེད་མཁས་མ་ཞིག་གིས་དེ་ཤེས་པའི་ལོ་རྒྱུས་སོགས་ཡོད་འདུག །དེར་དགོན་པ་གསར་རྒྱག་གིས་དཔྱད་གཟིགས་ནས་ཞལ་བཀོད་གནང༌། ཁྲི་རྫོང་དང་རྒྱ་བྱ་དགོན་དུ་ཕེབས། ཀཾ་པོ་གནས་ནང་དུ་ཕེབས་མར་མེ་མཛད་ཀྱི་དྲུང་དུ་གསུང་མགུར་གནང༌། འདམ་ཆེན་རྩེར་བརྒྱུད་ཤར་ཕྱོགས་སྤུངས་རིར་ཕེབས། ནང་སོ་གདུབ་བརྒྱུད་པས་གཙོས་དེ་ཕྱོགས་ཀྱི་སྐྱེ་འགྲོ་ཀུན་གྱི་རེ་བ་བསྐངས། གཙང་གཤིས་རྡོ་རྗེ་གྲོ་ལོད་དང་མཚམས་ཀྱི་ཡི་གེ་དྲུག་པ་མཇལ། མཆོད་པ་དང་སྨན་བླའི་ཆོ་ག་བཏང༌། དེ་ནས་རིམ་པར་ཀརྨ་དགོན་དུ་ཕེབས། སི་ཏུ་རིན་པོ་ཆེ་དེར་བཞུགས། ཚོགས་སུ་དམ་ཚིག་རྒྱ་མཚོའི་བཤད་པ་དང་ཚེར་ལུང་སྐུ་སྐྱེ་སོགས་ལ་ཆོས་དྲུག་གི་ཁྲིད་གནང༌། ལྷ་སྟེང་དུ་ཕེབས། འགྲོ་མགོན་ཕུག་ཏུ་ཚོགས་འཁོར་མཛད། གཟིམ་ཆུང་དུ་དཔལ་བྲམ་ཟེ་ཆེན་པོའི་ཕྱག་རིས་དང༌། འདུ་ཁང་དུ་རབ་གནས་གནང༌། རི་གླིང་གི་འདུས་སྡེ་རྣམས་ལ་ཀུན་རིག་གི་དབང་སོགས་དང༌། དྲུང་པ་གདུང་བརྒྱུད་པ་སོགས་ལ་བདེ་མཆོག་དང་ཕག་མོའི་དབང་སོགས་འདོད་ཆོས་རྣམས་གནང༌། ལྷ་ཐོག་པདྨ་གྲགས་པ་སེང་གེ་སོགས་ཀྱིས་འབུལ་ཆེན་བསྟབས། 

དེ་ནས་ཟུར་མང་དགོན་དུ་ཕེབས། ཆེ་ཚང་འགྱུར་མེད་སྙིང་པོ་སོགས་བསྙེན་པར་རྫོགས། སེམས་ཙམ་ལུགས་ཀྱི་སེམས་བསྐྱེད་གནང་བས་མེ་ཏོག་གི་ཆར་བབ། རི་ཁྲོད་པ་རྣམས་ལ་ཉམས་ལེན་སྐྱོང་ཚུལ་གྱི་བཀའ་བཀོད་གནང༌། ཚེར་ལུང་པ་སོགས་ལ་ཆོས་དྲུག་གི་བདེ་བའི་བོགས་འདོན་སོགས་ཀྱི་ཁྲིད་མཐའ་དག་བསྩལ། གར་དབང་སྤྲུལ་སྐུས་དབུར་མཛད་འདུས་པ་རྣམས་ལ་དབང་ཆོས་དུ་མ་དང༌། ཁྱད་པར་བརྒྱད་སྟོང་པའི་ལྗགས་བཤད་གནང༌། དྲུང་ཚེར་ལུང་པ་ནུས་མཐུ་བརྙེས་པ་དེ་ལ་སྐུ་རིམ་དུ་མགོན་པོའི་མདོས་བཟློག་སོགས་མཛད་བཅུག་དེ་ནས་ཤོར་ལུང་དང་མི་གཡེལ་ཕུག་ཏུ་ཕེབས་ཚོགས་འཁོར་དང་མགུར་མཛད། སྐྱོ་བྲག་དང་ཟུར་མང་བླ་མ་རྣམས་ལ་བདེ་དགྱེས་ཀྱི་དབང་མཛད། ནང་ཆེན་གོ་ཤྲི་པས་སྤྱན་དྲངས། རྗེ་དེ་བཞིན་གཤེགས་པས་མི་ཆེན་པོ་བཅུ་གསུམ་གྱི་ལས་ཀ་བསྣམས་ཡོང་བའི་ནང་གི་བ་སོའི་ཐམ་ག་དང་ཐང་ཤུ་སོགས་གཟིགས་ཕུལ་སྤམ་གཞུང་དུ་བེ་རི་ལྷ་རྒྱལ་མགོན་གྱིས་གདན་དཀར་དྲོ་ཞུས། ཚང་སར་གོ་ཤྲི་བ་ཡང་མཇལ་དུ་བྱུང་བས་གདན་ཐོབ་སོགས་སྔར་ལུགས་བཞིན་གནང་རི་བོ་ཆེར་ཕེབས། ཆོས་རྗེ་ཁྲི་གདན་ཟུར་སོགས་ཚང་མར་སྦྱོང་དཀྱིལ་བཅུ་གཉིས་ཀྱི་དབང་དང༌། དགེ་ཚུལ་སློང་གི་བསླབ་པ་ཕོག་པ་སོགས་ཆོས་ཀྱི་འཁོར་ལོ་རྒྱ་ཆེན་པོ་བསྐོར། བརྩེགས་རྨང་དུ་བུམ་གཏེར་དུ་མ་བཅས་ལྕགས་རི་གསར་བཞེངས་མཛད། རི་བོ་ཆེ་བ་དང༌། ཆབ་མདོ་བའི་དམག་འཁྲུགས་བསྡུམ་ནས་ཆབ་མདོ་བའི་མི་ནོར་གོད་པའི་ཚབ་ཏུ་རྗེའི་ཕྱག་མཛོད་ནས་དར་གོས་སོགས་སྟོང་རྭ་ཅན་གྱི་གྲངས་གནང་ནས་ཕན་ཚུན་འཁྲུགས་ལོང་ཕར་ཞོག་ཤིན་ཏུ་མཛའ་བར་གྱུར། དེ་ནས་ཁྱུང་པོར་ཕེབས། ཁྱུང་པོ་དང་རི་བོ་ཆེ་པའི་ཡང་བསྡུམ་མཛད་ཆོས་ཁྲིར་ཕེབ་དུས་རྡོ་ལ་ཞབས་རྗེས་བྱོན། རི་རྒྱབ་དགོན་དུ་ཕེབས་རྗེ་ཆོས་གྲགས་རྒྱ་མཚོས་བཞེངས་པའི་རྟེན་གཏོར་ལ་སྙན་དར་སོགས་ཕུལ། དེར་རྡོ་ལ་ཞབས་རྗེས་བྱོན། བ་དན་དགོན་དུ་ཕེབས་པའི་ཚེ།

རྒྱ་སྟོན་གོ་ཤྲི་པ་ཀརྨ་བསྟན་འཛིན་དང༌། གཡུ་རི་བླ་མ། ཞག་སྒོམ་སྐུ་སྐྱེ་སོགས་ལྷོ་རྒྱུད་དང་སྤོ་བོ་ཕྱོགས་ཀྱི་བླ་དཔོན་རྣམས་ཀྱིས་མཇལ། ཆོས་དང་ཟང་ཟིང་གིས་ཚིམས་པར་མཛད། སྐྱི་ཁོག་མཚོ་ལུང་དུ་ཕེབས། སོག་ཟམ་གྲྭ་ཚང་རྣམས་ལ་བསྙེན་རྫོགས་གནང༌། རྒྱ་ཤོད་བན་སྒར་གྱི་ཤུག་ཡག་ཐང་དུ་སྒར་རྒྱབ། སློབ་དཔོན་ཞབས་རྗེས་མཇལ། བན་སྒར་བ་རྣམས་ལ་ཚེ་དབང་སོགས་དེ་ཕྱོགས་ཀྱི་རེ་བ་བསྐངས། སྨིར་ཏི་མཚོ་མགོར་ཕེབས། འདི་རྒྱ་དཀར་ནག་ཆུ་བགོས་ཀྱི་ས་ཡིན་ཟེར། གྲངས་རེག་ཆེ། འབྲི་ཁུང་ནས་ཆོས་རྗེ་སྐུ་མཆེད་རྣམས་ཕེབས། རྨི་ཏི་གཞུང་དུ་དཔོན་ཀརྨ་གཡུལ་རྒྱལ་གྱིས་མཇལ། མོ་ནམ་དུ་ཕེབས་དབུས་གཙང་གི་མི་སྣ་ཇ་འདྲེན་པ་རྣམས་སླེབ། སྙིང་དྲུང་དུ་རྒྱ་གར་གྱི་ཛོ་གི་རཱ་ཧུ་ལ་ཛ་ཡར་བར་མ་རབ་བྱུང་གནང༌། དེ་ཡང་ལེགས་སྦྱར་གྱིས་སོ། །གྲོ་མ་ལུང་གི་ཕུག་པར་ཚོགས་འཁོར་གནང་འདི་སྐོར་རྣམས་སུ་ཉིན་རེ་བཞིན་དབུས་གཙང་གི་ཇ་འདྲེན་པ་རྣམས་འབྱོར་བ་ཁྲྀར་མ་ལོངས། འཕན་ཡུལ་གྱི་ཟ་དམ་འོད་ཟེར་དམ་པའི་གཙུག་ལག་ཁང་དུ་ཕེབས། དེར་ཉིན་བྱེད་གླིང་པའང་གཙང་ནས་ཕེབས་གྲུབ་འདུག་ཅིང་དབུས་གཙང་གི་བླ་དཔོན་གྲྭ་རིས་ཐམས་ཅད་ཆོས་དང་ཟང་ཟིང་གིས་ཚིམས་པར་མཛད། བཟང་གོས་ཡུག་བདུན་བརྒྱ་ལྷག་པར་འབུམ་གྱི་གླེང་གཞི་དང་མཐུན་པའི་རྒྱལ་བའི་སྐུའི་གོས་ཐང་བཞེངས་པར་མཛད། ས་རྟ་གནམ་ལོ་གསར་བཞད་ཀྱི་དུས་དེར་གོས་སྐུ་ཆེན་མོ་ལ་རབ་གནས་རྒྱས་པ་ཤིས་བརྗོད་བཅས་མཛད། བྱ་བཟང་བྲག་ཏུ་རྒྱ་ནག་ལུགས་ཀྱི་དབེན་ཁང་བཟོ་བའི་ཞལ་བཀོད་གནང༌། གངས་དཀར་སྡེ་པ་ཁུ་དབོན་དང་སྡེ་པ་བྲག་ཁ་བ་དཔོན་བློན་རྣམས་ཕེབས། ལོ་གསར་དང་སྨོན་ལམ་ཆེན་མོ་རྒྱས་པར་མཛད། འཇང་རྒྱལ་པོས་ཕུལ་བའི་མུ་ཏིག་གི་ཞྭ་དམར་དང་རྒྱ་དཀར་ནག་གི་ཐང་ཀ་ནོར་སྣ་སོགས་ཁྱད་པར་ཅན་དུ་མ་མཇལ་ཀ་གནང༌། ཤུན་ནས་གདུང་བརྒྱུད་རིན་པོ་ཆེ་དཔོན་བློན་རྣམས་ཞལ་མཇལ་ལ་ཕེབས་པར་ལུགས་གཉིས་ཀྱི་སྒོ་ནས་དགྱེས་པར་མཛད།

ཡངས་པ་ཅན་དུ་ཁོར་ཙམ་ཕེབས་ནས་དེ་ཕྱོགས་ཀྱི་རེ་བ་བསྐངས་ནས་སླར་ཟ་དམ་དུ་ཕེབས། སྒྲུབ་ཐབས་རྒྱ་མཚོའི་རྗེས་གནང་མཛད། དཔོན་སས་སྤྱན་དྲངས་ཡེར་པར་ཕེབས་ཇོ་བོའི་ཕྱག་རིས་གསེར་གླིང་པའི་སྐུ་མཇལ། ལྷ་སར་ཇོ་མཇལ་ལ་ཕེབས། ཇོ་བོ་གཉིས་ལ་སྣམ་སྦྱར་ཁྱད་པར་ཅན་དང་གསེར་གར་བརྡུང་གི་མཎྜལ་དང་སྐུ་བརྙེན་སོ་སོར་སྙན་ཤལ་སོགས་མཆོད་འབུལ་ཕྱག་སྨོན་རྒྱས་པར་མཛད། མཚུར་ཕུར་ཕེབས་གདུང་རྟེན་རྣམས་དང་ལྷ་ཆེན་ལ་སྙན་ཤལ་བཟང་གོས་ཡུག་རེ་གསེར་གྱི་མཎྜལ་རེ་སོགས་ཕུལ། ཕྱག་མཆོད་སྨོན་ལམ་མཛད། གནས་ནང་དུ་ཕེབས་གྲགས་སེང་བའི་སྐུ་འབུམ་ལ་སྙན་ཤལ་དང་གསེར་གྱི་མཎྜལ་སོགས་ཕུལ། གྲྭ་ཚང་སོ་སོར་མང་འགྱེད་རྒྱས་པར་བཏང༌། འབྲི་ཁུང་དུ་ཕེབས་ཆོས་རྗེ་སྐུ་མཆེད་དང་ཞལ་རྒྱས་མཛད། ཕྱོགས་འདུས་རྣམས་ལ་ཆོས་དྲུག་དང༌། ཉིན་བྱེད་གླིང་པར་འདུལ་བའི་ཊཱིཀ་ཆུང་འབྲུ་མནན་གྱི་བཤད་པ་གནང༌། ཞྭ་ལྷ་ཁང་དང་ཉང་ཏིང་འཛིན་བཟང་པོའི་སྒྲུབ་ཕུག་དང་གྲུབ་ཐོབ་ཁྱུང་པོའི་སྒྲུབ་ཕུག་རྣམས་མཇལ། ཐེལ་དུ་ཕེབས་མང་འགྱེད་རྒྱས་པར་བཏང༌། ཚེར་ལུང་དྲུང་པ་ཀུན་དགའ་རྣམ་རྒྱལ་དྲུང་ནས་ཟུར་མང་སྙན་བརྒྱུད་སྐོར་རྣམས་ཞུ་བར་མཛད། དྷི་ཚ་སྐུ་སྐྱེ་དང༌། ཐེལ་མཁན་པོའི་སྐུ་སྐྱེ་ངོས་འཛིན་གནང༌། གཅུང་དཀོན་མཆོག་ཁམས་སུ་ཕེབས་པའི་སྐུ་རྫོངས་ཕུལ། བླ་མ་བསམ་འགྲུབ་གྲོགས་མཆེད་གཙང་པ་དང་སྐྱིད་ཤོད་པའི་ཁ་མཆུའི་བསྡུམ་ལ་བརྫངས། འབྲི་ཁུང་ཐིལ་དུ་ཕེབས། ལྔ་ལྡན་གྱི་ཁྲིད་གནང༌། སྒར་པ་རྣམས་ལ་ཆོས་དྲུག་གི་ཁྲིད་བཏབ། མཁན་པ་ལུང་སོགས་ཀྱི་གནས་མཇལ་དང༌། སྤུ་ཏོ་བའི་གཟིམ་ཁང་དང༌། གཟིམ་མལ་སྐུ་འདྲ། ཡེ་དྷརྨཱ་ཕྱག་རིས་རྣམས་མཇལ། ཁ་རག་སྒོམ་ཆུང་གི་གཟིམ་ཁང༌། སྣེའུ་ཟུར་པའི་གདུང་འབུམ། ཤ་བོ་འབུམ་པ་སོགས་མཇལ། ཟ་དམ་དུ་ཕེབས། མགོན་ཁང་རྟེན་བཙུགས། ཟུར་རི་བ་སོགས་དཀོན་མཆོག་འབངས་ཀྱི་བཀའ་འབུམ་གྱི་ལུང་མཛད། མང་པོ་ཞིག་ལ་ཕྱག་ཆེན་གྱི་ཁྲིད་གནང༌།

འཕན་ཡུལ་ཚོང་དུས་སུ་འབུམ་དགའ་ལྡན་མར་གྲགས་པ། རྗེ་ཀ་མ་ལ་ཤཱི་ལས་དགའ་ལྡན་དུ་རྗེ་བྱམས་པ་ལ་རབ་གནས་ཞུས་པ་དེ་སྐུ་འཁོར་རྣམས་ལ་ཀློག་དུ་བཅུག །དམ་པའི་སྒྲུབ་ཕུག་ཏུ་ཕེབས། གྲུབ་ཆུ་ནས་སྐུ་འཁོར་རྣམས་ལའང་གནང༌། ཟ་དམ་དུ་ཕེབས་ལྷ་ཆེན་རྣམས་བཞེངས་གྲ་ཚུགས། རྒྱ་ནག་རྒྱལ་པོས་རྗེ་དེ་བཞིན་གཤེགས་པ་ལ་ཕུལ་བའི་དུང་དཀར་གཡས་འཁྱིལ་དེ་མཛོད་སྤུར་བཞུགས། དེ་ནས་རིམ་པར་ཡངས་པ་ཅན་དུ་ཕེབས། གོ་ཤྲི་ཀརྨ་ཆོས་རྒྱལ་དེའི་མཁན་པོར་བསྐོས། ནུ་མ་སྒང་དུ་དམ་ཅན་ལ་གསོལ་ཀ་བཏང༌། རིན་སྤུངས་སུ་ཕེབས། ཆོས་སྡེའི་མཁན་སློབ་རྣམས་ཀྱིས་མཇལ་མཇལ་གྲྭ་སའི་ཀུན་སྤྱོད་སློབ་གཉེར་སོགས་ལ་ཐུགས་ཤིན་དུ་མཉེས་པར་གྱུར། རིན་ཆེན་རྒྱན་སྤྲོད་བཅས་སྡེ་སྲིད་ཆིབས་བསུར་བྱོན་ཏེ་རྒྱལ་རྩེར་ཕེབས། ཆོས་སྡེའི་མཁན་པོ་སོགས་དང་གྲྭ་ཚང་བཅས་ལ་ཇ་གྲལ་གནང༌། ཟླ་བ་ཕྱེད་གཉིས་ཙམ་བཞུགས། སྡེ་སྲིད་ནས་འབུལ་ཆེན་བསྟབས། སྡེ་པ་ཕུན་ཚོགས་རྣམ་རྒྱལ་ལ་རྩ་གསུམ་དྲིལ་སྒྲུབ་ཀྱི་དབང་བརྒྱ་དང་སྒྲོལ་དཀར་དང་སྤྱན་རས་གཟིགས་རྒྱལ་བ་རྒྱ་མཚོའི་དབང་སོགས་གནང༌། དེར་བཞུགས་རིང་སྐུ་འཁོར་དགེ་བཤེས་རྣམས་དང་ཆོས་སྡེའི་མཁས་པ་རྣམས་ཆོས་ཀྱི་བགྲོ་གླེང་མང་པོ་མཛད། ཉིན་གཅིག་མངོན་དགའི་སློབ་དཔོན་གྱིས་དམ་བཅའ་བཞག་ནས་ཕྱག་ཕྱིའི་དགེ་བཤེས་རྣམས་ཀྱིས་རིགས་ལུང་ཡུན་རིང་དུ་མཛད། མཁའ་རེག་སྤྲུལ་སྐུ་དང་རིན་པོ་ཆེ་སྨྲ་སེང་སོགས་ལ་རླུང་སེམས་གཉིས་མེད་ཀྱི་ཁྲིད་གནང༌། འཐོར་འདུས་པའི་གྲྭ་པ་མང་པོར་ཕྱག་ཆེན་ཁྲིད་གནང༌། ཉིན་བྱེད་གླིང་པ་སོགས་ལ་ལམ་སྒྲོན་ལྗགས་བཤད་དང༌། སྐྱེས་རབས་བརྒྱ་རྩའི་ལུང་སྩལ། གངས་དཀར་ནས་སློབ་དཔོན་ཞིག་གདན་ནས་དུས་འཁོར་སོགས་ཀྱི་གར་གསན་པར་མཛད། མཁའ་རེག་སྤྲུལ་སྐུ་སོགས་ལ་བསྙེན་རྫོགས་གནང༌། དོན་གཉེར་རྣམས་ལ་ནཱ་རོ་ཆོས་དྲུག་དང་རླུང་སེམས་དབྱེར་མེད་སོགས་ཀྱི་ཁྲིད་གནང༌། སྔགས་གྲྭ་པ་རྣམས་ལ་གུར་གར་དང་ཞིང་སྐྱོང་གི་འཆམས་གནང༌།

ཕྱག་ཆེན་མུན་སེལ་གྱི་ཁྲིད་སོགས་བསྩལ། དཔལ་འཁོར་ཆོས་སྡེར་ཕེབས། རྡོ་བཅལ་དུ་གྲྭ་སྐོར་བ་མང་པོའི་དཔང་པོར་བཞུགས། དཔལ་འཁོར་ཆོས་སྡེ་རྣམས་ལ་དགེ་ཚུལ་སློང་གི་སྡོམ་པ་དང་ཕག་མོའི་དབང་སོགས་གནང༌། ཞིང་སྐྱོང་གི་གཏོར་འཕེན་འཆམས་སོགས་མཛད། སྨོན་ལམ་ཆེན་པོ་མཛད་ཚོགས་པར་བློ་སྦྱོང་དོན་བདུན་གྱི་ཁྲིད་དང་མདོ་ཏིང་རྒྱལ་དང་མཛངས་བླུན་གྱི་ལུང་དང་ཟབ་མོ་ལྟ་བརྒྱུད་ལུགས་ཀྱི་སེམས་བསྐྱེད་གནང༌། འོག་མིན་དར་རྒྱས་གླིང་དུ་ཕེབས། བླ་མ་མཆོད་པ་མཛད། བྱམས་ཆེན་གྱི་རྟེན་མཇལ་མཛད། རིན་སྤུངས་སུ་ཕེབ་དཔོན་སའི་རྗེས་སྒྲུབ་བསྔོ་སྨོན་གནང༌། སྒྲོལ་མའི་དྲུང་དུ་མཆོད་འབུལ་སོགས་མཛད། གཙང་དཔུང་དབུས་སུ་འདེགས་པ་ནན་གྱིས་བཤོལ་ཀྱང་མ་ཉན། ལྷ་ཡུལ་དུ་སྐུ་མཚམས་མཛད་ནས་རི་བོ་བྱ་རྐང་གི་ལམ་ཡིག་འཕྲོ་མཐུད་མཛད། ཇོ་བོའི་གདན་ས་འཆད་མང་དང༌། མན་ལུང་པའི་གདན་སར་ཕེབས། མང་ཇ་སྤྱི་འབུལ་ཕྱག་འགྱེད་གནང༌། དཔལ་འཁོར་ཆོས་སྡེ་དང་སྣ་དཀར་རྩེར་ཕེབས། སྟོན་པའི་འཕེལ་གདུང་སོགས་མཇལ། སྡེ་པ་ལྕམ་དྲལ་རྣམས་ལ་ཚེ་དབང་སོགས་གནང༌། ལེགས་བཤད་གླིང་དང་གོང་དཀར་གཞིས་ཀར་ཕེབས། དོལ་ཚལ་མིན་དང་སྤྲེ་ཞིང་གི་གནས་གཟིགས་མཛད། གྲྭ་ཐར་པ་གླིང་དུ་ཕེབས། འདུས་སྡེར་རྩ་གསུམ་དྲིལ་སྒྲུབ་ཀྱི་དབང་གནང༌། གཙང་དཔུང་སར་ཕེབས། ཞལ་བཀོད་གནང་ནས་བར་ཆིང་མཛད། བཙན་ཐང་ཚེ་ཆུ་འབུམ་པ་སོགས་མཇལ། ཡར་སྟོད་སྡེ་པ་སྐུར་བ་པས་སྤྱན་དྲངས་སར་ཕེབས། གཙང་པས་སྣེའུ་གདོང་བསྐོར་བར་མི་མང་པོའི་སྲོག་སྐྱབས་མཛད། ལྷུན་པོ་སྒང་དུ་ལྷོ་བྲག་སྤྲུལ་སྐུ་རྒྱལ་བའི་དབང་པོ་མཇལ་ཕྱག་ལ་ཕེབས། ཡབ་སྲས་ལྷན་རྒྱས་པའི་རྟེན་འབྱུང་འགྲིགས། འདི་སྐབས་ནས་ཡབ་སྲས་ལྷན་རྒྱས་ལ་གེགས་བྱེད་པའི་ཚོགས་རྣམས་རྒྱང་རིང་དུ་བསྐྲད་ཟིན། གཙང་ཕུན་ཚོགས་རྣམ་རྒྱལ་ལ་ཚེ་དབང་བརྒྱ་རྩ་སོགས་བསྐུར། རྒྱ་གར་ལྷོ་ཕྱོགས་ནས་འོང་བའི་ཤིབ་ཤངྐ་ར་ཟེར་བ་དེ་སླེབ།

སྐུ་འཁོར་དུ་ལོ་ལྔའི་བར་བསྡད་སོང་གཙང་པས་སྣེ་གདོང་རྩེར་སྤྱན་དྲངས། སྐལ་ལྡན་མང་པོར་ཆོས་དྲུག་གི་ཁྲིད་གནང༌། རྒྱ་གར་གོ་ཌའི་ཡུལ་གྱི་པཎྜིཏ་གཅིག་བྱུང་བ་དང་ལེགས་སྦྱར་སྐད་ཀྱིས་གསུང་གླེང་མང་པོ་གནང༌། བྱང་ཆུབ་སེམས་དཔའ་ཀྲི་ཤིའི་སྐྱེས་རབས་སོགས་བསྟན་བཅོས་འགའ་རེ་བསྒྱུར་བར་མཛད། དེ་ནས་ཀུན་ཏུ་བཟང་པོའི་ནགས་ཁྲོད་དུ་ཕེབས། གྲྭ་ཚང་གསར་རྒྱག་མཛད། རྒྱལ་བའི་དབང་པོ་ཁྲོམ་སར་སྤྱན་དྲངས་ནས་རྗེ་ཉིད་ཀྱི་འཕྲལ་མཁོའི་སྐུ་ཆས་ཉུང་ཟད་ཙམ་མིན་པ་སྒར་གཞིས་ཚང་མ། གཞི་བྱེས་ཀྱི་ཆོས་སྡེ་ཆེ་ཆུང་ཆོས་གཞི་བཅས་ཐམས་ཅད་ཕྱག་ཏུ་ཕུལ། སྒར་དམངས་དང་ཐོར་འདུས་ཀྱི་གྲྭ་པ་རྣམས་ལ་མོས་གུས་ཆེན་མོའི་ཁྲིད་དང་སྨོན་འཇུག་སེམས་བསྐྱེད་ཀྱི་བསླབ་པ་སྩལ། གཞིས་ཀ་གྲི་གུར་བཞུགས་སྐབས་ཁམས་ནས་སི་ཏུ་རིན་པོ་ཆེ་ཕེབས། ཁམས་ནས་བྱ་བཏང་འཇང་གྲ་བ་ཞག་སྒོམ་པ་རྒྱ་སྟོན་ཆོས་རྗེ་སོགས་འབྱོར་བར་ཕྱག་ཆེན་དང་གཅོད་ཁྲིད་སོགས་འདོད་ཆོས་རྣམས་གནང༌། སྲས་མཁར་དུ་ཕེབས་མ་ཧཱ་མཱ་ཡཱའི་སྒྲུབ་མཆོད་ཟླ་བ་གཅིག་ལ་མཛད། རྗེ་མར་པའི་སྐུ་འདྲ་རྩ་རིས་མར་དངུལ་གྱི་དབུ་རྒྱན་དང་ཏིང་ཕོན་གྱི་སྐུ་བེར་སོགས་ཕུལ། སི་ཏུ་རིན་པོ་ཆེར་མི་བསྐྱོད་ཞབས་ཀྱི་བཀའ་འབུམ་ལུང་གནང༌། རྒྱ་ནག་ནས་སནྱཤི་གཉིས་དང་རྒྱ་གར་ནས་ཛོ་གི་གཉིས་ཛྷཾ་ག་མ་གཅིག་སོགས་འཛོམ་བྱུང༌། རྒྱལ་བའི་དབང་པོ་ཡང་མཚམས་ཁོང་ནས་ཕེབས། ལྷན་རྒྱས་ཁོན་མཐིང་ལྷ་ཁང་དང་མཁར་ཆུ་རྩེར་ཕེབས་གནས་མཇལ་མཛད། བྱ་ཡུལ་ནས་འབྲུག་སྤྲུལ་སྐུས་མཇལ། གཙང་སྡེ་སྲིད་ཕུན་ཚོགས་རྣམ་རྒྱལ་འདས་སར་སྤྱན་དྲངས་ཏེ་སི་ཏུ་རིན་པོ་ཆེ་བཅས་རྒྱལ་མཁར་རྩེ་དང་པ་ནམ་དུ་ཕེབས་སྡེ་པའི་རྗེས་བསྒྲུབས་བསྔོ་བ་སོགས་གནང༌། དབང་ལུང་ཞུ་བའི་ཕོ་ཉ་བ་ཚེར་ལུང་ཀུན་དགའ་རྣམ་རྒྱལ་ལས་ཤང་ཆོས་དང༌། ལམ་འབྲས་སྐོར། ངན་རྫོང་སྙན་བརྒྱུད། ཞི་བྱེད་སྔ་ཕྱི་བར་གསུམ་སོགས་གསན་ཡོལ་མོ་སྤྲུལ་སྐུས་མཇལ་དབང་ལུང་སོགས་ཀྱིས་ཐུགས་འདོད་བསྐངས།

སྡེ་པ་རིན་སྤུངས་པའི་སྐུ་མཆེད་གཉིས་ལ་དགེ་བསྙེན་གནང་ཆེ་བར་ཀརྨ་ཆོས་གྲགས་དཔལ་བཟང་དང་ཆུང་བར་ཀརྨ་ཆོས་ཀྱི་ཉི་མར་བཏགས། ཟང་ཟང་ནེའུ་རིང་པ་དཔོན་སློབ་རྣམས་ཀྱིས་མཇལ་ཚིགས་གསུམ་རྀམ་ནོད་དུ་དགེ་སློང་གི་སྡོམ་པ་དང་དབང་ཆོས་སོགས་གནང༌། ལེགས་བཤད་གླིང་གི་གྲྭ་པ་ཞིག་གིས་ཉིན་གླིང་པའི་ཚོགས་སུ་དམ་བཅའ་བཞག་པའི་ཚོགས་དབུར་ཕེབས་བཞད་གད་ཐེག་པ་བྱུང༌། སྟེང་སྐྱེས་པའི་སྲས་སུ་རྒྱལ་ཚབ་རིན་པོ་ཆེའི་སྤྲུལ་སྐུ་འཁྲུངས་པ་རྒྱལ་བའི་དབང་པོ་ནས་ཐུགས་ཐག་ཆོད། མཁའ་རེག་སྐུ་སྐྱེ་སོགས་ལ་ངོ་སྤྲོད་བདུན་མའི་འགྲེལ་པ་རྗེ་བརྒྱད་པས་སྩལ་བའི་ཁྲིད་དང༌། མངོན་པའི་ཊཱིཀ་ཆེན་གྱི་བཤད་པ་གནང༌། རྟོགས་ལྡན་ངག་དབང་རྒྱལ་པོས་ཨོ་རྒྱན་གྱི་སྐད་ཆ་དང་གུར་གུམ་སོགས་ཕུལ། དེ་ནས་ཐོབ་རྒྱལ་དུ་ཕེབས་ནས། རྒྱལ་ཚབ་སྤྲུལ་པའི་སྐུར་ཚེ་དབང་དང་བེར་གྱི་རྗེས་གནང་མཛད། ཏྲེ་ཆུང་སྤྲུལ་སྐུར་ཤང་ཆོས་ཀྱི་ལུང་དང༌། ལེགས་བཤད་གླིང་པ་སོགས་ལ་དགེ་ཚུལ་སློང་གི་སྡོམ་པ་གནང་སླར་པ་ནམ་དུ་ཕེབས་སྐུ་མཚམས་བདུན་ཕྲག་གཅིག་གནང༌། དེ་ནས་རྒྱལ་བའི་དབང་པོ་གཙང་སྡེ་སྲིད་ཀརྨ་བསྟན་སྐྱོང་དབང་པོས་སྤྱན་དྲངས་པར་ཆིབས་བསུ་ལ་ཞག་གཅིག་སྔ་བར་ཕེབས་ཕྱི་ཉིན་ཡབ་སྲས་ཞལ་འཛོམ་སྡེ་སྲིད་ནས་རིན་ཆེན་རྒྱན་སྤྲོད་དང་བསུ་བའི་བཀོད་པ་བཅས་རྒྱལ་མཁར་རྩེར་ཕེབས། ཀརྨ་བསྟན་སྐྱོང་དབང་པོར་ཚེ་དབང་བརྒྱ་རྩ་སོགས་གནང༌། རྒྱལ་ཚབ་རིན་པོ་ཆེར་རྗེ་བརྒྱད་པའི་བཀའ་འབུམ་གྱི་ལུང་མཛད། བླ་མ་དྲུང་ཡིག་པ་སོགས་ལ་ཕྱག་ཆེན་གྱི་ཁྲིད་གནང༌། འབྲུག་ནས་སྤྲུལ་སྐུ་དཔག་བསམ་དབང་པོ་ཕེབས་ཐུགས་ཡིད་གཅིག་འདྲེས་སུ་གྱུར། སྐར་དམངས་ལ་རྗེ་བརྒྱད་པས་བརྩམས་པའི་ཕར་ཕྱིན་གྱི་མན་ངག་ཟབ་རྒྱས་སྣང་བའི་ཁྲིད་དབུ་ཚུགས། ཆོས་ལུང་དུ་ཕེབས། རང་བྱོན་འཕགས་པ་ཨུ་ཁང་དང༌། ཁ་ཆེ་པཎ་ཆེན་གྱི་ན་བཟའ་གསོལ་ལྷུང༌། ཐུགས་རྗེ་ཆེན་པོའི་ཤིང་སྐུ་སོགས་དང་གླིང་རས་དང་ཕག་གྲུའི་གཟིམ་ཕུག་སོགས་མཇལ།

འབྲས་ཡུལ་སྐྱེད་ཚལ་དུ་ཕེབས། བྱམས་ཆེན་རབ་འབྱམས་པའི་དངུལ་གདུང་སོགས་མཇལ། གངས་རར་ཕེབས། བྲག་ནག་ཏུ་གསེར་གླིང་པའི་ཐུགས་དམ་རྟེན་བྱམས་པའི་སྐུ་མཇལ། ཐོབ་རྒྱལ་སྔགས་གྲབ་སོགས་ལ་ཕག་མོའི་དབང་བསྐུར། སྐྱེར་སྐང་པའི་སྒྲུབ་ཕུག་དང་ལོ་ཆེན་སྐྱབས་མཆོག་དཔལ་གྱི་གདན་ས་ཆོས་འཁོར་སྒང་མཇལ་བར་ཕེབས། ཆོས་ལུང་ཚོགས་པའི་ནང་རྟེན་རྣམས་མཇལ། རྒྱལ་མཁར་རྩེར་ཕེབས། སྒར་དམངས་རྣམས་ལ་ཤིང་རྟའི་སྲོལ་འབྱེད་མན་ངག་སྣང་བའི་ཁྲིད་བཙུགས། སྐུ་ཅུང་ཟད་བསྙུན་པས་རྒྱལ་བའི་དབང་པོ་ནས། རྒྱལ་བ་མཆོག་གི་གདུལ་བྱའི་ཞིང་ཁམས་འདིར་སོགས་ཞབས་བརྟན་ཕུལ། རྒྱལ་བའི་དབང་པོའི་ཕྱག་ན་རྡོ་བའི་ས་ཡིག་རང་བྱོན་གསལ་བ་ཞིག་འདུག་པ་གནང་ནས་སྨོན་ལམ་ཀྱང་མཛད་པར། ལན་ཚིགས་བཅད་མ་ཞིག་ཕུལ། རྒྱལ་བའི་དབང་པོར་རྟོགས་བརྗོད་དཔག་བསམ་འཁྲི་ཤིང་གི་ལྗགས་བཤད་སོགས་ཕུལ། ཀྲེ་ཆུང་སྤྲུལ་སྐུར་བསྡུས་གྲའི་འཛིན་ཆོས་བཏང༌། ཅོག་གྲ་བ་རྣམས་ལ་རྗེ་བརྒྱད་པས་མཛད་པའི་འཇིགས་ཆོག་བཙུགས། རྒྱ་གར་གྱི་ཛོ་གི་མང་པོ་སླེབ་གསུང་འཕྲོས་གནང༌། རྒྱལ་བའི་དབང་པོའི་རྨང་ལམ་བཀའ་སམ་ལ་ཞུ་ལན་ཕུལ། མགོ་ཟླའི་ཉེར་གཅིག་ཉིན་རྗེ་ཉིད་རས་བུད་ལ་བཞུགས། དེ་ནུབ་གཟིམ་གུར་ལ་དྲོད་དང་འཇའ་སྤྲིན་འཁྲིགས། ཏྲེ་ཆུང་སྤྲུལ་སྐུ་སོགས་ལ་ཟབ་མོ་ནང་དོན་གྱི་བཤད་པ་དང་འཛིན་ཆོས་གནང༌། གཙང་སྡེ་སྲིད་ནས་འབུལ་མོ་ཆེ་བསྟབས། ཅོག་གྲྭ་བ་རྣམས་ཀྱི་ཚོགས་དབུར་ཕེབས་འཇིགས་མཛད་སྒྲུབ་མཆོད་མཛད། དྲུག་ཅུ་པའི་གཏོར་ཆོག་གནང༌། ཡར་སྟོད་པ་དང་སྡེ་སྲིད་ལ་ཚེ་དབང་གནང༌། 

དེ་ནས་རྗེ་ཉིད་ལེགས་བཤད་གླིང་དུ་ཕེབས། གངས་དཀར་དུ་སྡེ་པས་ཚེས་བཅུའི་འཆམས་གཟིགས་ཕུལ་ཚོང་དུས་རྒྱལ་པོས་ཞབས་བརྟན་ཕུལ། སློབ་དཔོན་པདྨ་ལ་བརྟེན་པའི་བླ་མའི་རྣལ་འབྱོར་ཞིག་གནང༌། གདན་ས་ཐེལ་དུ་ཕེབས། རྟེན་གསུམ་རྣམས་མཇལ། མཆོད་རྫས་རྣམས་སྤྲོད་ལེན་མཛད། ལོ་མཇུག་དུས་རིམ་དང་ལོ་སར་གནང༌། བཅའ་ཁྲིམས་གསར་བསྡམས་མཛད། ཟངས་རི་དང་ཕག་མོ་གྲུའི་མཁའ་འགྲོའི་གཟིམ་ཁང་དུ་ཚོགས་འཁོར་མཛད། སྡེ་པ་གྲགས་ཁ་བས་གདན། འཛམ་གླིང་ཡོངས་གྲགས་དང་རིན་པོ་ཆེ་སྨྲ་སེང་གཉིས་བགྲོ་གླེང་མཛད། བདེ་ཆེན་ཚལ་དུ་ཕེབས་རྒྱ་རས་ཀྱི་སྐུ་ཚིགས་ལ་བྱོན་པའི་སྤྱན་རས་གཟིགས་ཀྱི་སྐུ་མཇལ། བསམ་ཡས་སུ་ཕེབས་དབུ་རྩེ་སོགས་མཇལ། མཆིམ་ཕུར་ཕེབས། ཨཱརྱ་པ་ལོར་ཚེས་བཅུའི་འཆམས་བཅས་གནང༌། པེ་ཧར་གྱིས་ཞབས་བརྟན་ཕུལ་ཕྲིན་ལས་བསྒྲུབ་པར་ཁས་བླངས། སྒྲགས་སྔགས་གྲྭ་དང༌། དོལ་དང་སྐྱི་ཤོད་རྣམས་སུ་ཕེབས། ལྷ་རྗེ་ཕུག་པ་ཞེས་ཇོ་བོའི་གཟིམ་ཕུག་མཇལ། གངས་དཀར་དུ་ཕེབས་སྡེ་པས་བསྙེན་བཀུར་དང་གུར་གར་གཟིགས། བསྟན་འཛིན་སྐུ་སྐྱེ་དང་ཕུག་པ་སྐུ་སྐྱེ་གཉིས་ལ་མཚན་ཉིད་ཀྱི་པུསྟི་ཕྱི་ནང་གི་བཤད་པ་གནང་རྒྱལ་བ་རྒྱ་མཚོའི་དབང་བསྐུར། ཆོས་དབང་གི་གདན་ས་ཤུག་གསེབ་ཏུ་ཕེབས། སྐུ་འདྲ་ཕྱག་ནས་མ་མཇལ། འབྲེ་ཤེས་རབ་གྲགས་ཀྱི་གདན་ས་འཆད་མང་དུ་ཕེབས། ཁ་རེག་སྐུ་སྐྱེར་ཐུགས་རྗེ་ཆེན་པོའི་སྨར་ཁྲིད་གནང༌། ཇོ་མོ་ཁ་རག་གི་གནས་གཟིགས་ལ་ཕེབས། ཀརྨ་བསྟན་སྲུང་གིས་བཞེངས་པའི་བཅུ་གཅིག་ཞལ་གྱི་སྐུར་རབ་གནས་མཛད། བོད་འབྲུག་བླ་བྲང་དུ་སྤྱན་དྲངས་དེར་བླ་མ་ཞང་གི་ཕྱག་ནས་མ་མགོན་པོ་ཕྱག་བཞི་པ་ལྕམ་དྲལ་གྱི་སྐུ་མཇལ་སྙན་དར་དང་ཕྲིན་བཅོལ་སོགས་མཛད། གངས་དཀར་ནས་གདུང་བརྒྱུད་རིན་པོ་ཆེ་ཕེབས་པ་དང་ལྷན་དུ་ཇོ་མོ་ཤར་མགུལ་གྱི་སྒྲུབ་སྡེར་ཕེབས་གནས་མཇལ་གནང༌། ཡར་འབྲོག་ཁྲི་དཔོན་པས་སྤྱན་དྲངས་སྣ་དཀར་རྩེར་ཕེབས་དེ་བཞིན་གཤེགས་པའི་འཕེལ་གདུང་མཇལ།

གངས་ཕུག་གི་གནས་གཟིགས་མཛད། དཀོན་མཆོག་ཡན་ལག་གི་སྒྲུབ་ཁང་དུ་རེ་ཞིག་སྐུ་མཚམས་མཛད། རྒྱལ་མཁར་རྩེར་ཕེབས། རྒྱལ་ཚབ་རིན་པོ་ཆེར་མངོན་པའི་ལུང་དང༌། ཚེ་རིང་མའི་ཆོ་ག་གསར་འཛུགས་གནང་སྐབས་གློ་བུར་དུ་ཁ་ཚུབས་བྱུང་བར་དགའ་གདོང་དུ་ཕེབས་དེར་རྒྱལ་བའི་དབང་པོ་ཕེབས་ཏེ་ལྷན་རྒྱས་སྡེ་སྲིད་གཙང་པས་སྤྱན་དྲངས་ཏེ་བསམ་འགྲུབ་རྩེར་ཕེབས། རྡོ་རྗེ་གདན་གྱི་དཀོར་གཉེར་པ་རཱ་ཧུ་ལའི་གྲོགས་མཆེད་སླེབ་པར་གྲུབ་ཐོབ་དུ་གྲགས་པ་སྟོད་ཧོར་རྒྱལ་པོ་སོགས་ཀྱིས་བླ་མཆོད་དུ་བསྐུར་བ་ཙིནྟརཱུ་པའི་ཞུ་ཡིག་དང་རིན་པོ་ཆེའི་བགྲང་ཕྲེང་བཅས་འབྱོར་བར་ཞུ་ཡིག་ལེགས་སྦྱར་དེ་བོད་སྐད་དུ་བསྒྱུར་བར་མཛད་པ། དཔལ་ལྡན་ཁྱོད་ཀྱི་སྲིད་པ་ནི།། རྣལ་འབྱོར་དེ་ལས་རྣལ་འབྱོར་གྱི།། དང་པོ་སྲིད་པར་བསྒྲུབ་དེ་ན།། བྱང་གི་ཡུལ་དུ་གང་ཐོས་པ།། ཆོས་ཀྱི་སྐུ་ཅན་ལེགས་པར་སྡོམ།། སེར་སྐྱ་འདྲ་རྣམས་ཀྱི་ཅོད་པན།། འགྲོ་བའི་བླ་མ་ལྷ་ཡི་ལྷ།། སྨོན་ལམ་སྨྲ་བ་བདག་པོའི་བདག། མཆོག་གི་དབང་ཕྱུག་བདུད་དང་བཅས།། སྙན་གྲགས་ཀྱི་ནི་བཀྲ་ཤིས་ཅན།། ཁྱབ་བདག་གྲགས་པས་བརྒྱན་རྣམས་ཀྱང༌།། གང་གི་ངུར་སྨྲིག་ན་བཟའ་ནི།། དེ་ཡི་གྲྭ་ལའང་ཕུ་དུད་བྱེད།། བདག་གིས་བྱས་པའི་ལས་རྣམས་ནི།། ལས་བྱེད་ཉིད་ན་མི་དགོས་ཏེ།། གང་གིས་ཉིན་མོའི་དུས་བླངས་པ།། དེ་ཡི་ཉིན་མོར་ཅིས་མི་བསྲུངས།། འདི་ནི་བླ་མའི་ལམ་ལས་ཉིན་མོ་བཞིན་བདག་གིས་ཆུབ་པར་བྱས་ནས་བླ་མའི་ཡང་དག་པའི་རྟོགས་པའོ། །ཞེས་དང༌། གཞན་ཡང་པཎྜིཏ་ཉི་ཤུ་རྩ་ལྔ་སོ་སོའི་ཆེད་དུ་བསྔགས་པའི་ཤ་ལོ་ཀ་རེ་རེ་ཡང་འདུག་པར་ཞུ་ལན་མཛད། ཀཱ་ཤི་པུ་ར་ནས་ཛོ་གི་ཞིག་བྱུང་བར་ལམ་ཡིག་སོགས་བྱིན། ཡང་ཝཱ་ར་ཎཱ་སི་ནས་སྠཱ་ཤི་བ་ཞེས་པའི་སནྱ་ཤི་སྒྲ་ཀ་ཙཱན་སོགས་ཤེས་པ་ཞིག་འདུག་པ་ལོ་གཅིག་ཙམ་བསྡད་པས་དཀོན་མཆོག་གསུམ་ལ་སྐྱབས་སུ་འཛིན་པ་དང་ལས་འབྲས་ལ་ཡིད་ཆེས་པར་བྱས་ཏོ་སོང༌། སྡེ་སྲིད་ནས་ལྷན་རྒྱལ་ལ་འབུལ་ཆེན་བསྟབས།

མཁའ་རེག་སྤྲུལ་པའི་སྐུར་སྐུ་གསུམ་ངོ་སྤྲོད་ཀྱི་ཁྲིད་དང་རྒྱལ་ཚབ་རིན་པོ་ཆེར་ཁྲིད་འགའ་རེ་གནང༌། གཙང་སྡེ་སྲིད་ལ་ཚེ་དབང་བརྒྱ་རྩ་གནང་ཛོ་གི་ཞིག་དང་བྲམ་ཟེ་མཱ་ལ་བིདྱ་ཞེས་པས་ལུས་རྩེད་སྣ་ཚོགས་ཀྱི་གཟིགས་ཕུལ། རྒྱ་གར་ནས་སནྱ་ཤི་དང་ཛོ་གི་ཛྷཾགྷམ་སོགས་ལྔ་བཅུ་རྩ་དྲུག་ཙམ་བྱུང་བར་སོ་སོར་གནང་ཆ་དང་ལམ་ཡིག་སོགས་བྱིན། འཇང་རྒྱལ་པོ་ནས་བཀའ་འགྱུར་གྱི་པར་ཕུད་འབུལ་མི་རྣམས་འབྱོར། རྒྱལ་རྩེར་ཕེབས་ཏེ་སྐུ་མཚམས་བདུན་གསུམ་གནང༌། འོག་མིན་གླིང་དུ་ཕེབས་ཏེ་རྗེ་དགུ་པའི་དངུལ་སྐུ་མཇལ་བས་ཞྭ་ཕུད་མཛད། མཁའ་རོང་གངས་སྡུག་ཏུ་ཕེབས་བདུན་མཚམས་ཞིག་གནང༌། སྣ་དཀར་རྩེར་ཕེབས་དཔོན་ས་དང་འཛམ་གླིང་ཆོས་འཁོར་གྱི་བླ་མ་སོགས་ལ་བློ་སྦྱོང་དོན་བདུན་གྱི་ཁྲིད་གནང༌། དེ་ནས་གངས་དཀར་དུ་སྤྱན་དྲངས་ནས་ཕེབས། སྤྱན་སྔ་བཀའ་བརྒྱུད་ཀྱི་རྟེན་བཞེངས་རྣམས་ལ་རབ་གནས་མཛད། ལེགས་བཤད་གླིང་དུ་ཕེབས་བཀའ་ཆོས་འགའ་རེ་གནང༌། མཚུར་ཕུར་ཕེབས། འོག་མིན་གླིང་གི་ལྷ་ཁང་ལ་གསེར་ཐོག་གསར་བཞེངས་མཛད། རྗེ་ཉིད་ཀྱིས་མཁན་པོ་དང༌། དཔའ་བོ་གཙུག་ལག་རྒྱ་མཚོས་ལས་སློབ། སི་ཏུ་རིན་པོ་ཆེ་ནས་གསང་སྟོན་མཛད་དེ་ཁ་བསྐང་དང་བཅས་ཀརྨ་པ་ཆོས་དབྱིངས་རྡོ་རྗེ་དགུང་ལོ་ཉེར་གཅིག་པ་ཚིགས་གསུམ་རིམ་ནོད་ཀྱི་བསྙེན་པར་རྫོགས་པ་དང༌། དཔལ་ལྡན་ཆོས་དབྱིངས་མཆོག་གི་རྡོ་རྗེ་ཕྲིན་ལས་མངོན་པར་མཐོ་བའི་དཔལ་གྱི་མཚན་གསོལ། རྒྱལ་ཚབ་རིན་པོ་ཆེ་གྲགས་པ་མཆོག་དབྱངས་དགུང་ལོ་དགུ་པ་རབ་ཏུ་བྱུང༌། དཔལ་ལྡན་གྲགས་པ་མཆོག་དབྱངས་འགྲོ་བའི་ཁྱུ་མཆོག་ཀུན་བཟང་རྣམ་པར་རོལ་པའི་དཔལ་གྱི་མཚན་གསོལ། དགོངས་གཅིག་གི་ལུང་དང་ལྗགས་བཤད་གནང༌། གཞན་ཡང་མང་པོ་ཞིག་ལ་བསྙེན་རྫོགས་གནང༌། སྡེ་པ་ཐོབ་རྒྱལ་བའི་རྗེས་སྒྲུབ་ལ་ཕེབས། དགེ་རྒྱས་གཡུལ་རྒྱལ་མིང་སྲིང་གི་མཇལ། བ་ལེ་རབ་འབྱམས་པ་ཡངས་ཅན་གྱི་མཁན་པོར་བསྐོ་བ་གནང༌། ཟ་ཕུར་ཕེབས་ནས་གནས་གཟིགས་མཛད།

ལྷ་ཕུ་དང་རྒྱ་ཚོ་་བས་སྤྱན་དྲངས་ཏེ་དེ་དག་ཏུ་ཕེབས་དཔལ་ཆེན་དུ་ཕེབས། རྒོད་ཕྲུག་སངས་རྒྱས་སྐྱབས་ཀྱི་རྟོགས་འབུལ་ལན་དང་དགེ་བཤེས་འགས་མཛོད་ཀྱི་མཆོད་བརྗོད་སྐབས་ཀྱི་དོགས་གཅོད་ཀྱི་དྲི་ལེན་བརྩམ། ཟ་ཕུ་གདན་ས་པ་སོགས་ལ་མཁའ་འགྲོ་སྙིང་ཐིག་གི་ཁྲིད་གནང༌། གཏེར་ལུང་གསུམ་པར་ཕེབས་ཕྱག་མཆོད་སྨོན་ལམ་གནང་གཏེར་ལུང་བདུན་པར་ཕེབས་སྤྱན་རས་གཟིགས་ཞལ་གཟིགས། ཡངས་པ་ཅན་དུ་ཞྭ་དམར་ནག་རྒྱལ་ཚབ་སི་ཏུ་བཅས་ལྷན་རྒྱས་མཛད། ཚེས་བཅུའི་འཆམས་གཟིགས་ཕུལ། འདུས་སྡེར་དུས་འཁོར་གྱི་དབང་གནང་ནས་མཚུར་ཕུར་ཕེབས་ལྕགས་རི་བཟོ་བའི་ས་ཆོག་སོགས་གནང༌། པ་ཚབ་ལོ་ཙཱའི་གདུང་འབུམ་ལ་ཞབས་སྐོར་གནང༌། ཟ་དམ་དུ་ཕེབས་སྣའི་བཙུན་པ་ཀརྨ་དཔལ་འབྱོར་ཆོས་བཟང་གདན་ས་ཐེལ་གྱི་སློབ་དཔོན་དུ་བསྐོས། དུས་མཁྱེན་སྒྲུབ་ཕུག་བྱ་བཟང་བྲག་ཏུ་ཕེབས། གསུང་མགུར་གནང༌། གནས་ནང་དུ་ཕེབས་གཞི་བྱེས་ཀྱི་གྲ་པ་རྣམས་ལ་ཕྱག་ཆེན་དང་ཆོས་དྲུག་བདུད་རྩིའི་ཉིང་ཁུའི་ཁྲིད་དང་ཁྲིད་ཐུང་པུསྟིའི་ལུང་མཛད། མཚུར་ཕུར་ཕེབས་རྒྱལ་བའི་དབང་པོར་དུས་འཁོར། རྒྱལ་བ་རྒྱ་མཚོ། བེར་ནག་ཅན་སོགས་ཀྱི་དབང་བཀའ་སོགས་ཕུལ། ཆ་གར། ཁརྑ་སོགས་སོག་པོའི་མི་སྣ་མང་པོ་སླེབས། སོག་ཡུལ་དུ་འགྲོ་མཁན་རྣམས་ལ་སྒྲུབ་ཐབས་བརྒྱ་རྩའི་རྗེས་གནང་མཛད། རས་པ་ལྔ་བཅུ་སྐོར་གྱིས་རས་བུད་བཏང༌། གོས་རྒྱུ་ལེགས་ཁོ་ན་ལ་གནས་བཅུའི་གོས་ཡོལ་ཆེན་མོ་བཞེངས་པར་མཛད། མཚུར་གྲྭ་ཚང་གི་དུས་འཁོར་མཁའ་འགྲོ་རྒྱ་མཚོ་སོགས་ཀྱི་སྒྲུབ་མཆོད་གཟིགས་པ་གནང༌། སོག་པོ་གཞུང་དྲུག་རྣམས་ལ་བཀའ་ཤོག་སོགས་བརྫངས། སི་ཏུ་རིན་པོ་ཆེར་ཚེ་རིང་མའི་དབང་དང་མཚུར་ཕུའི་འདུས་སྡེར་ཕག་མོའི་དབང་སོགས་གནང༌། རྒྱལ་བའི་དབང་པོ་དང་རྒྱལ་ཚབ་པར་མ་ཧཱ་མཱ་ཡཱའི་དབང་དང་རྒྱལ་ཚབ་པར་གུར་དྲག་དང༌། བདེ་མཆོག་ལྷ་ལྔ། ཕྱག་བཞི་པ་རྒྱལ་བ་རྒྱ་མཚོ་ལྷ་དགུ་ལྔ། འདུས་པ་ཞབས་ལུགས། དྲིལ་བུ་ལུས་དཀྱིལ།

བདེ་མཆོག་དཀར་པོ། གཟའ་ཡུམ་རྣམས་ཀྱི་དབང་རྗེས་གནང་མཛད། སྐྱོར་མོ་ལུང་དང་གཞོང་པ་ལྷ་ཆུར་ཕེབས། སྙེ་ཐང་དུ་ཇོ་བོ་རིན་པོ་ཆེའི་སྐུ་འབུམ། ལྷུང་བཟེད། འཁར་གསིལ། རྗེ་ནཱ་རོ་པའི་གདུང་རུས་བཞུགས་པའི་མཆོད་རྟེན་རྣམས་མཇལ། ཚོང་དུས་རྒྱལ་པོ་སོགས་ལ་ཐུགས་རྗེ་ཆེན་པོའི་སྒོམ་ལུང་སྩལ། གཡའ་བཟང་དང་གྲི་གུ་དགོན་སོགས་བརྒྱུད་ལྷོ་བྲག་སྲས་མཁར་དུ་རྒྱལ་བའི་དབང་པོའི་ཞབས་པད་དུ་ཕེབས། ཆུ་དབར་དུ་བླ་མ་ཀརྨ་ནོར་ལྡན་སོགས་སློབ་དཔོན་དུ་བསྐོས། ཡབ་སྲས་གསུམ་ཀར་རྗེ་དཔའ་བོས་འབུལ་ཆེན་བསྟབས། ཉི་ལྡེར་ཕེབས་སྤེལ་ཆུང་ཇོ་བོ་མཇལ་དྷི་ཚ་སྤྲུལ་སྐུས་འབུལ་ཞབས་ཞུས། ལོ་མཇུག་དགུ་གཏོར་དང་མེ་ཡོས་གནམ་ལོ་གསར་ཚེས་ཀྱི་སྨོན་ལམ་སོགས་མཛད། སྲས་མཁར་དུ་རྗེ་མར་པའི་སྐུ་བརྙན་དྲུང་དུ་ཡབ་སྲས་ལྷན་རྒྱས་བཞུགས་ཞག་གནང༌། ལྷ་ལུང་ཆོས་སྡེ་དང་རྣམ་རྒྱལ་སྟག་རྩེ་བརྒྱུད། ལྷན་རྒྱས་གདན་ས་ཐེལ་དུ་ཕེབས། རྒྱལ་བའི་དབང་པོར་སྒྲུབ་ཐབས་རྒྱ་མཚོའི་རྗེས་གནང་ཕུལ། བསམ་ཡས་སུ་ཕེབས་སེམས་བསྐྱེད་བྱང་ཆུབ་གླིང་དུ་རྒྱལ་བའི་དབང་པོ་རྒྱལ་ཚབ་བཅས་ལ་སྨོན་འཇུག་སེམས་བསྐྱེད་མཛད། མཆིམས་ཕུར་ཕེབས་གསང་འདུས་ལས་བྱང་གི་སྒོ་ནས་ཚོགས་འཁོར་མཛད། སྒྲགས་ཀྱི་ཡོངས་རྫོང་དུ་ཕེབས་རྒྱལ་བའི་དབང་པོར་གྲོ་ལོད་དབང་ཕུལ། འུ་ཤང་རྡོའི་གཙུག་ལག་ཁང་དང༌། སྙེ་ཐང་ཇོ་བོའི་དྲུང་དུ་སྨོན་ལམ་སོགས་མཛད། མཚུར་ཕུར་ཕེབས་བོ་དོང་འཆི་མེད་སྤྲུལ་སྐུ་བསྙེན་པར་རྫོགས་པར་མཛད། འཆི་མེད་ངག་གི་དབང་པོ་ཕྱོགས་ལས་རྣམ་རྒྱལ་གྱི་མཚན་དང་གུ་ཤྲིའི་ལས་ཚན་གནང༌། དུས་འཁོར་དབང་སོགས་བཞེད་པ་ཐམས་ཅད་བཀང་བར་མཛད། མཚུར་ཕུ་བ་རྣམས་ལ་འཇིགས་མཛད་ཆོ་གའི་ལུང་དང༌། དྲུག་ཅུའི་གཏོར་འཕེན་གནང༌། ཡངས་ཅན་ནས་འགུལ་ལག་སོགས་བརྒྱུད་ཀོ་ཁྱིམ་དུ་ཕེབས། དགེ་འདུན་རྣམས་ལ་སྲ་བརྐྱང་འདིང་བ་སོགས་ཡོད། ཧོར་དཔོན་ས་སྐྱོང་དང་འབྲང་དུ་བླ་མ་སོགས་ཀྱིས་འབུལ་ཞབས་ཞུས།

ཅོག་གྲྭ་བར་འཇིགས་མཛད་དབང་བསྐུར། རིམ་པར་ཡངས་ཅན་དུ་ཕེབས་ཡབ་སྲས་ཞལ་འཛོམ་གནང་རྒྱལ་ཚབ་པར་རྗེ་བརྒྱད་པའི་བཀའ་འབུམ་ལུང་འཕྲོ་དང༌། འབྲི་ཁུང་གཤག་རམ་སྒྲུབ་སྡེར་ལྔ་ལྡན་ཁྲིད་གནང༌། སྐུ་འཚམས་ཞག་བདུན་མཛད། ཟ་དམ་དུ་ཕེབས་བླ་མ་ལྷ་ཁང་སོགས་ལ་རབ་གནས་མཛད། ཁམས་ནས་ཟུར་མང་པའི་འབུལ་སྐྱེལ་བ་རྣམས་འབྱོར་གནས་མདོ་ཀརྨ་ཆགས་མེད་ཟ་དམ་གྱི་བསྒྲིགས་ལ་བཞུགས་པར་རྗེ་གར་དབང་དྲུག་པ་ཉིད་ནས་སྐྱེས་བུ་དམ་པ་ཡིན་པར་དབུགས་དབྱུང་མཛད་ནས་རིམ་པས་མདོ་སྔགས་ཀྱི་གཞུང་ལུགས་དུ་མ་དང་དབང་ལུང་གདམས་ངག་མང་དུ་གནང༌། ཕ་དམ་པའི་ཕུག་ཏུ་ཞག་བཞུགས་གནང་དེར་གནས་རྣམས་ལ་ཕ་དམ་པའི་བླ་མའི་རྣལ་འབྱོར་གནང༌། སྐྱེར་སྒང་པའི་སྐུ་འབུམ་དང་སྐུ་འདྲ་མཇལ། མཚུར་ཕུར་ཕེབས་ཟུར་མང་སྐུ་སྐྱེ་ཀརྨ་བསྟན་སྐྱོང་དང་ཚེར་ལུང་པ་སོགས་ཀྱིས་ཁམས་སུ་ཕེབས་དགོས་པའི་ཞུ་ནན་དང་འབུལ་ཆེན་བསྟབས། ཡངས་མཚུར་གྱི་གྲྭ་མང་ལ་མཁའ་འགྲོ་རྒྱ་མཚོའི་དབང་བསྐུར། ལོ་མཇུག་དུས་གཏོར་གྱི་ཚོགས་དབུར་ཕེབས། ས་འབྲུག་གི་ལོ་སར་སོགས་གནང་སླར་ཟ་དམ་དུ་ཕེབས་ནས་སྨོན་ལམ་ཆེན་མོ་བཙུགས། ཐང་སག་ཏུ་ཕེབ། པུ་ཏོ་བའི་ཐུགས་དམ་རྟེན་ཐུབ་སྐུ་དང༌། པཎྜིཏ་གསེར་གྱི་གོ་ཆའི་ཆོས་དུང༌། པ་ཚམ་ལོ་ཙཱའི་འཇམ་རྡོར་གྱི་རྒྱ་དཔེ་རྣམས་མཇལ། གླང་རི་ཐང་པའི་ཤངས་མཚལ་གྱིས་བཞེངས་པའི་ཞལ་ཐང་ཡང་མཇལ། རྒྱལ་ཚབ་སོགས་ལ་ལམ་སྒྲོན་ཁྲིད་གནང༌། ཟ་དམ་ནས་བཏེག་ཉན་པོ་ཤེར་གྲགས་ཀྱི་གནས་སུ་རྨ་བྱ་ཆེན་མོའི་སྐུ་མཇལ། ལྷན་རྒྱས་སྟག་ལུང་དུ་ཕེབས། ཐང་པའི་དངུལ་གདུང་དང་དངུལ་སྐུ་སོགས་མཇལ། སེ་ལེ་ནས། པུ་ཏོ་བའི་ཡུམ་གྱི་སྐྱེ་བའི་ཤིག་འབུམ་དུ་གྲགས་པ་དང༌། པུ་ཏོ་བའི་སྐུ་འདྲ་གསུང་བྱོན་མ་མཇལ། ཉིན་གླིང་པར་ནང་དོན་དང་བྱམས་ཆོས་ལྔ་སོགས་ཀྱི་ལུང་གནང༌། རྒྱལ་བའི་དབང་པོའི་ཞབས་བརྟན་འབུལ་ཆེན་ཕུལ། ཚེར་ལུང་དྲུང་པ་གཤེགས་པའི་དགོངས་རྫོགས་མཆོད་འབུལ་གནང༌།

ཟ་དམ་གྱི་ནང་རྟེན་རྣམས་གཟིགས་ཕུལ། རྗེ་དགུ་པའི་དངུལ་སྐུ་སོགས་ལ་རབ་གནས་གནང༌། ཟ་དམ་ནས་ཡབ་སྲས་གསུམ་ཀ་ཆིབས་བཏེག། རག་ཡར། སྒར་ཕུ་གནས་ནང་རྣམས་སུ་རིམ་པར་ཕེབས་ནས་མཚུར་ཕུར་ཕེབས། གནས་མདོ་ཀརྨ་ཆགས་མེད་ཞབས་ཚིགས་གསུམ་གྱིས་བསྙེན་པར་རྫོགས། མཚན་དང་པོ་ཀརྨ་སློབ་ལམ་གནང་ཡང་ཕྱིས་ནས་རྟེན་འབྱུང་གིས་ཀརྨ་ཆགས་མེད་དུ་གནང༌། དེ་ནས་གཙང་སྡེ་སྲིད་ནས་སྤྱན་དྲངས་ཏེ་སྒར་ཆེན་བཏེག། གཡུང་དུ་ཕེབས་འོག་མིན་གླིང་གི་གསེར་ཐོག་གསར་བཞེངས་ལ་ཕྱག་ནས་གནང༌། རིན་ཆེན་རྒྱན་སྤྲོད་དང་སེར་སྦྲེང་གི་བཀོད་པ་བཅས་རྒྱལ་མཁར་རྩེར་ཕེབས། རྒྱལ་བའི་དབང་པོར་དབང་བཀའ་འགའ་རེ་དང༌། རྒྱལ་ཚབ་རིན་པོ་ཆེ་དང་བོ་དོང་འཆི་མེད་འོད་ཟེར་སྤྲུལ་སྐུར་སྒྲུབ་ཐབས་བརྒྱ་རྩའི་རྗེས་གནང༌། སྡེ་སྲྀད་ལ་སྒྲོལ་དཀར་རྗེས་གནང་སོགས་མཛད། ཏྲེ་ཆུང་སོགས་ལ་བསྙེན་རྫོགས་དང་ཟབ་མོ་ནང་དོན་བཤད་པ་གནང༌། རས་ཆུང་སྦུག་སྤྲུལ་སྐུ་བྱ་བའི་ཞལ་ངོར་འཁྲུངས་པ་གདན་སར་བཀོད་པ་དང༌། ལོ་མཇུག་དུས་གཏོར་དང་ས་མོ་སྦྲུལ་ལོའི་ལོ་སར་སྨོན་ལམ་ཆེན་མོ་སོགས་རྒྱས་པར་མཛད། ཕྱག་སྦལ་དུ་ཆུད་པའི་བཙོན་མང་པོ་འདོན་པར་མཛད། འབྲེ་ཤེས་རབ་འབར་དང་རྒྱང་རྩེ་ཆོས་རྒྱལ་བའི་སྒྲུབ་གནས་རི་ཁྲོད་དགའ་ལྡན་དུ་ཕེབས། ལྷན་རྒྱས་དཔལ་འཁོར་ཆོས་སྡེར་ཕེབས་རྟེན་མཇལ་དང༌། འབྲང་རྩེ་རྒྱལ་བྱེད་ཚལ་གྱི་རྟེན་མཇལ་གནང༌། རྩིབ་གནས་པར་དུ་མེས་དབོན་གྱིས་བཞེངས་པའི་གཙུག་ལག་ཁང་རྣམས་མཇལ། ལ་ནམ་དགའ་བ་གདོང་དུ་ཕེབས་བྱམས་པ་གསུང་བྱོན་མ་སོགས་མཇལ། མཁར་ཆེན་རྩེ་དང་རྣམ་གླིང་ཀླུ་སྡིངས་སུ་ཕེབས། ཏྲེ་ནག་ཚང་པ་མང་པོས་མཇལ། རྒྱ་ཚོར་ཕེབས་འཆི་མེད་སྤྲུལ་སྐུར་སེམས་བསྐྱེད་ཀྱི་བསླབ་པ་ཕོག་འཇིགས་བྱེད་དང་ཕྱག་བཞི་པའི་དབང་བསྐུར། མང་པོ་ཞིག་ལ་ལེའུ་བདུན་མའི་ལུང་མཛད། དཀར་པོ་བྲག་ཏུ་རྟེན་རྣམས་ལ་རབ་གནས་མཛད་ལུང་མང་པོ་གནང༌། འབའ་ར་བའི་སྒྲུབ་གནས་མཇལ་འབའ་ར་བའི་གསུང་མགུར་ལྟ་སྒོམ་སྤྱོད་འབྲས་ཀྱི་ཁྲིད་གནང་གསེར་མདོག་ཅན་དུ་ཕེབས།

ཤཱཀ་མཆོག་གི་སྐུ་འབུམ་ལ་ཕྱག་མཆོད་སོགས་མཛད། འདུས་སྡེར་ལྟ་བ་གཏན་ལ་འབེབས་པའི་གསུང་ཆོས་རྒྱ་ཆེར་བསྩལ། དགེ་བཤེས་རྣམས་ཀྱིས་ཆོས་ཀྱི་འབེལ་གཏམ་མཛད། མང་འགྱེད་རྒྱས་པར་གནང༌། སླར་གཞེས་ཀ་རྩེའི་བཀྲ་ཤིས་དགའ་ཚལ་དུ་ཡབ་སྲས་ལྷན་རྒྱས་གནང་ནས་སྣར་ཐང་དུ་ཕེབས་རྟེན་མཇལ་དང༌། ཆོས་སྡེའི་མཁན་སློབ་སོགས་དགེ་བཤེས་རྣམས་དང་ཞབས་འབྲིང་ན་ཡོད་པའི་བཀའ་རམ་པ་རྣམས་དབུ་མའི་ལྟ་གྲུབ་ལ་འབེལ་གཏམ་མཛད་དུ་བཅུག ། ཆུ་མིག་སྒྲོལ་མ་མཇལ། ལྷན་རྒྱས་ཁྲོ་ཕུར་ཕེབས་དགེ་འདུན་རྣམས་ལ་བླ་མའི་རྣལ་འབྱོར་ཞིག་གནང༌། གཉན་ལོའི་གནས་གཞིར་ཕེབས། གཉན་ལོས་རྒྱ་གར་ནས་སྤྱན་དྲངས་པའི་ཞལ་བཞི་པའི་སྐུ་མཇལ། ཕེབ་ལམ་དུ་བར་ཆད་བསྲུང་བར་ཁས་བླངས། དེ་ནས་ས་སྐྱར་ཕེབས་རྟེན་གསུམ་རྣམས་མཇལ། བདག་པོ་མཐུ་སྟོབས་དབང་ཕྱུག་དང་མཇལ་ཕྲད་མཛད། རྒྱལ་གྱི་ཤྲིར་ཕེབས་རྒོད་ཚང་པའི་སྒྲུབ་གནས་བྲག་རྒོད་ཚང་ཅན་དུ་ཞག་གསུམ་བཞུགས། རི་རྩེར་ལྷན་རྒྱས་ཕེབས། གྲུབ་ཐོབ་བརྒྱད་ཅུ་ཞལ་གཟིགས་འཇའ་འོད་ཀྱི་གུར་ཕུབ། རྒྱལ་བའི་དབང་པོར་རྗེ་རྒོད་ཚང་པ་ཞལ་གཟིགས་ནས་ལུང་བསྟན་གནང་བའང་འདུག །ཤིག་ནད་ཕུག་དང་བསམ་གཏན་གླིང་དུ་ཕེབས། ཡོལ་མོ་སྤྲུལ་སྐུས་མཇལ། དིང་རི་གླ་འཁོར་དུ་ཕེབས་ཕྱི་ནང་གི་རྟེན་རྣམས་མཇལ། ཆུ་མིག་སྡོ་འབུམ་དང༌། ར་ཆུ། ར་ལུང་བྲིན་གྱི་ལ་སོ་ཕུག་རྣམས་བརྒྱུད་དེ། ཆུ་དབར་དུ་སངས་རྒྱས་རིན་ཆེན་ཟ་མ་ཏོག་གི་སྒྲུབ་སྡེར་ཕེབས། དཔའ་བོ་མཁའ་འགྲོ་རྣམས་ཀྱི་མཆོད་གར་དང༌། རྗེ་མི་ལ་སྣམ་སྦྱར་གསོལ་བ་ཞིག་ཞལ་འཛུམ་བག་བཅས་ཞལ་གཟིགས་ཉམས་འུར་ཏེ་ཕེབས་ལམ་སོགས་གར་ཕེབས་མེད་པ་བྱུང༌། ཆོས་འབྱུང་སྟེང་དུ་གཙུག་ལག་ཁང་བཞེངས་པའི་ས་ཆོག་མཛད། ལྷ་ཁང་མགོན་ཁང་རྟེན་བཞེངས་རྒྱ་ཆེན་མཛད། སྐབས་དེར་སྡེ་པ་སྤེལ་བྱུང་བ་དཀོན་མཆོག་ཕྲིན་ལས་རྒྱ་མཚོས་ཕུལ་བའི་རྫོང་གཞིས་ཕུལ་ཞིང་ཉི་ལྡེ་དགོན་དུ་ལྷ་ཁང་མགོན་ཁང་རྣམ་སྲས་ཁང་སོགས་བཞེངས་ནས་སྐྱ་བཟོ་ཙམ་གྲུབ་པའི་སྐབས་སྡེ་པ་གཤེགས་པར་རྗེ་ཉིད་ནས་བཀའ་གནང་སྟེ་མཐའ་གྲུབ་པར་མཛད།

བྱང་སེམས་ཟླ་རྒྱལ་གྱིས་བཞེངས་པའི་སྤྱན་རས་གཟིགས་ཕྱག་སྟོང་སྤྱན་སྟོང་གི་སྐུ་ཕྱག་ནས་བདུད་རྩི་འབབ་པ་སྤེལ་བྱུང་ཇོ་བོར་གྲགས་པ་དེ་སྤྱན་དྲངས་ཏེ་གཙང་ཁང་དུ་བཞུགས་བྲང་ཁང་རྣམས་དང་ལྕགས་རི་དང་བཅས་པ་གྲུབ། དགེ་འདུན་ཕྱེད་དང་ཉིས་བརྒྱ་ལས་མི་ཉུང་བ་བཅས་དང༌། དེ་དང་མཐུན་པར་བཀྲ་ཤིས་དགེ་འཕེལ་དུ་དགེ་སློང་དྲུག་བཅུ་ཙམ་ལ་སྤེལ་བྱུང་གི་ས་ཆའི་སྟེང་ནས་ཕོག་རྐྱེན་སྦྱར་བར་མཛད་དོ།།

དེ་ནས་རྒྱལ་བའི་དབང་པོ་གངས་རི་མཇལ་བར་ཕེབས་པའི་སྐྱེལ་མ་མཛད་ནས་ཡབ་སྲས་གཉིས་འབྲལ་མི་ཕོད་པ་ལྟ་བུས་རྗེ་ཉིད་སྟེང་ཞེས་བྱ་བར་ཕེབས་ནས། ཨེ་མ་ཧོ་ཡོངས་འཛིན་མི་ཕམ་ཆོས་ཀྱི་དབང་ཕྱུག་ཉིད་སོགས། སྐུ་ཚེ་དེ་ཡི་འདུལ་བྱ་རེ་ཞིག་རྫོགས་ནས་སྐུ་ཕྱི་མའི་རྟེན་འབྱུང་གི་གསུང་མགུར་མཛད། ཆུ་དབར་དྭགས་པོ་ཕུག་ཏུ་སྐུ་མཚམས་ཞག་བདུན་པ་ཞིག་མཛད། སྒྲུབ་སྡེ་རྣམས་ལ་ཕྱག་ཆེན་རྒྱས་ཁྲིད་དང༌། མདོ་ཏིང་རྒྱལ་གྱི་བཤད་པ་གནང༌། ཇོ་བོ་སྒ་རུའི་བླ་མཚོ་དང་མཁའ་འགྲོ་བྱེ་བའི་ཁྲུས་མཚོ་རྣམས་མཇལ། ཞབས་ཕྱི་རྣམས་ཀྱིས་བཞུགས་ཁྲི་བྱིན་རླབས་འབྱུང་གནས་བརྩེགས། རྗེ་མི་ལའི་དོམ་ཕུག་ཏུ་ཕེབས། དོན་གཉེར་རྣམས་ལ་གཏོར་མ་བརྒྱ་རྩ་སོགས་ཀྱི་ལུང་གནང༌། ཚེ་རིང་མ་དང་མཐིང་གི་ཞལ་བཟང་མའི་བླ་མཚོ་མཇལ། སྒ་རུ་བུ་གར་སྐུ་འཁོར་རྣམས་ལ་བླ་མ་རྒྱལ་བ་རྒྱ་མཚོར་གསལ་བའི་རྣལ་འབྱོར་གནང༌། ཆུ་དབར་སྒྲུབ་སྡེ་རྣམས་དྭགས་པོ་བཀའ་འབུམ་གྱི་ལུང་མཛད། ཡམ་བུ་རྒྱལ་པོའི་ཞུ་ཡིག་ལ་ལེགས་སྦྱར་གྱི་ཞུ་ལེན་ན་ག་རར་བྲིས་པ་བསྐུར། གསེར་འཕྲུའི་བཟོ་བོ་རྣམས་བརྫངས། སྤོ་མཐོར་རྒྱ་བལ་དུ་ཕེབས་པའི་ལྷ་བསངས་མཛད། དེ་ནས་རྗེ་ཉིད་རྒྱ་བལ་དུ་ཕེབས་པར་སྒྲུབ་སྡེ་རྣམས་ཀྱིས་སྤྲོ་བདེར་སྐྱེལ་ཐུང་ཞུས། གནས་ཉེར་བཞིའི་ནང་ཚན། གོ་དཱ་བ་རི། སྙན་གཡོན་དུ་ཕེབས། དེར་ཡོད་རྣམས་ལ་ཕག་མོའི་བསྐྱེད་རྫོགས་གསུངས། ལ་ཕྱི་ལུང་བསྟན་ཕུག་དང་བདུད་འདུལ་ཕུག་རས་ཆེན་ཕུག་གི་ཞབས་རྗེས་དང་ནང་རྟེན་རྣམས་མཇལ། བྲོད་པ་ཕུག་ཏུ་ཕག་མོའི་ཆོ་ག་མཛད། གཉའ་ནམ་ཚོང་དུས་སུ་ཕེབས་དེར་འདུས་རྣམས་ཀྱི་ངོར་དབུ་ཞྭ་བཞེས། བདེ་ཆེན་སྟེང་དུ་ཕེབས། རྒོད་ཚང་བའི་དབུ་ལོ་བུབ་བཞུགས་པའི་སྐུ་མཇལ། འགྲམ་དང༌། སྡུམ་ཁང་སོགས་བརྒྱུད་ནས་ཕེབས། ལི་ཏི་རྒྱལ་པོས་མཇལ། ཡང་ལ་ཀོ་ཊ་དང་སིདྦྷརབྷ། བླ་མ་སྤྱན་འདྲེན་སོགས་བརྒྱུད་གྲུབ་ཐོབ་བརྒྱད་ཅུར་གྲགས་པ་བཅོས་མའི་ཕུག་པ་མང་པོ་ཡོད་པ་དེང་ཕེབས།

ཡམ་བུའི་བློན་པོ་མཱ་ན་པི་ཥ་སོགས་གཡོག་མང་པོ་བསུ་མར་སླེབ། ཙང་ཀུར་གི་ཁྱུང་རང་བྱོན་སར་ཕེབས། ཁྱབ་འཇུག་གི་སྐུ་ཁྱུང་ལ་ཞོན་པ་དེའི་དབུ་ནང་དུ་ཁྱུང་རང་བྱོན་དེ་འདུག་ཞིབ་པར་མ་མཐོང༌། མཁན་སློབ་ཆོས་གསུམ་གྱི་འཁྲུངས་རབས་གྲོང་མས་བཞེངས་པའི་མཆོད་རྟེན་བྱ་རུང་ཁ་ཤོར་ཏེ། བལ་པོ་རྣམས་ཁས་སོཏྱ་ཞེས་ཟེར་བ་དེ་མཇལ་ཕྱག་མཆོད་སྨོན་ལམ་སོགས་རྒྱས་པར་མཛད། དེར་ཡོད་རྣམས་ལ་སེམས་བསྐྱེད་ཀྱི་ཁྲིད་གནང༌། ཕག་མོའི་གསང་ཆུ་ དང༌། གུ་ལང་གསེར་ཁང་དང་ལྕགས་ཀྱི་རྩེ་གསུམ། ཀླུ་ནོར་རྒྱས་ཀྱི་ལྷ་རྟེན་སོགས་མཐོང་གསུངས་འདུག། ཕྱི་ཉིན་ཡམ་བུ་རྒྱལ་པོ་ལཀྵིནརསིཾམལླས་གླང་ཆེན་གཉིས་དང་བསུ་བའི་བཀོད་པ་བཅས་བྱུང་བར་གླང་ཆེན་ཆིབས་ཏེ་ཡམ་བུར་ཕེབས། ཤིང་ཀུན་ཆུང་བ་དང་ནགས་རིན་གྱི་བཞུགས་ཁྲི་མཇལ། རྒྱལ་པོའི་བླ་མ་པཎྜིཏ་ཞིག་དང་ལེགས་སྦྱར་གྱིས་སྒྲ་ཚད་སོགས་ཀྱི་འབེལ་གཏམ་བྱས་པས་མ་ཧཱའ་པཎྜིཏ་ཞེས་ཧ་ལས་པར་གྱུར། རྒྱལ་པོས་མཇལ་དར་ཕུལ་བས་རྒྱལ་པོར་དགེ་ལེགས་ཀྱི་ཚིགས་བཅད་བརྗོད། བྲམ་ཟེའི་པཎྜིཏ་ཞིག་གིས་བོད་ཀྱི་ཡུལ་དང་རྒྱལ་པོ་ཇི་ལྟ་བུ་སོགས་ལེགས་སྦྱར་གྱིས་དྲིས་བྱུང་བར། རྗེ་ཉིད་ཀྱིས་ཆོས་རྒྱལ་མེས་དབོན་རྣམས་ཀྱི་པཎྜིཏ་རྣམས་སྤྱན་དྲངས་ཚུལ་དང༌། སྤྱན་རས་གཟིགས་ཀྱིས་བོད་ཡུལ་བདག་གིར་མཛད་ཚུལ་སོགས་ལེགས་སྦྱར་གྱིས་གསུངས་པས་རྒྱལ་པོ་ཤིན་ཏུ་རངས་པར་གྱུར། ཐང་བི་ཧ་ར་ཞེས་ཨ་ཏི་ཤའི་བཞུགས་གནས་དང་རྗེ་བཙུན་བྱམས་པའི་སྐུ་མཇལ། འཕགས་པ་ཛ་མ་ལི་དང་ཤིང་ཀུན་མཇལ་ཕྱག་མཆོད་སྨོན་ལམ་རྒྱས་པར་མཛད། འཛུམ་ལང་རྒྱལ་པོ་བི་ཀྲ་ཡ་ཤས་མཇལ། གོ་རྒྱལ་པོས་སྙན་པ་ཐོས་ཏེ་ཕལ་པར་བརྫུས་ནས་མཇལ་ཏེ་འབུལ་ནོད་ཞུས། བལ་པོའི་བཟོ་བོ་རྣམས་ཀྱིས་གདན་ནས་བསྙེན་བཀུར་དང༌། ཤིང་ཀུན་དུ་གཙང་པ་རྒྱས་པོས་ཚོགས་འཁོར་ཞུས། ཕྱི་ཉིན་ཡམ་བུ་རྒྱལ་པོས་བསྙེན་བཀུར་བྱས། དུར་ཁྲོད་ར་མདོ་ལི་དང༌།

ཨ་ཁང༌། ཡང་ལེ་ཤོད་ཨ་སུ་ར་རྣམས་སུ་ཕེབས་ནས་མཆོད་འབུལ་སྨོན་ལམ་སོགས་མཛད། རྒྱ་གར་དུ་ཕེབ་པར་བཞེད་ཀྱང་རྟེན་འབྱུང་མ་འགྲིགས། ཡེ་རང་རྒྱལ་པོ་སིདྡྷི་ན་ར་སིཾཧ་མལླ་དཔོན་སློབ་འབངས་བཅས་ཀྱིས་མཆོད་རྫས་དང་རོལ་མོ་དུ་མ་དང་གླང་པོ་ཆེ་གཉིས་ཁྲིད་ནས་སྤྱན་འདྲེན་ལ་བྱུང་བར་རྗེ་ཉིད་གླང་པོ་ལ་ཆིབས་ཏེ་སངས་རྒྱས་ཀྱི་སྨོན་ལམ་ལྔ་བརྒྱ་པ་ཞལ་འདོན་མཛད། ཇོ་བོ་བྲུ་ཁང་གི་དྲུང་དུ་གསོ་སྦྱོང་བཅུ་བཞི་པ་མཛད་དོ། །རྗེ་འདིས་ཟླ་བ་ཕྱེད་ཀྱི་གསོ་སྦྱོང་ནི་ཆགས་མེད་ཡིན་པ་ལ་སོགས་པ་དེ་ལྟར་ཞིབ་པའི་རྣམ་ཐར་ནི་སྟོད་སྨད་ཀུན་ཏུ་བྲིར་མ་ལངས་པ་ཤེས་པར་བྱའོ། །རྒྱལ་པོས་འབུལ་བ་རྒྱ་ཆེར་ཕུལ་ནས་ཆོས་འབྲེལ་ཞུས་པས་འོ་སྐོལ་གྱི་སྟོན་པའི་གསོ་སྦྱོང་ཚིགས་བཅད་གསུམ་ལས་བརྩམ་སྟེ་ལེགས་སྦྱར་གྱི་སྐད་དུ་རྒྱས་པར་བཤད། ས་སྦྲུལ་མགོ་ཟླའི་རྒྱལ་བ་དང་པོར་རྡོ་རྗེ་གདན་དུ་ཡན་ལག་བདུན་པ་སོགས་ཀྱི་གསོལ་འདེབས་སྨོན་ལམ་ཚིགས་བཅད་དང་མཆོད་རྫས་འབུལ་བར་བརྫངས་བདའ་མཛད། དེ་ནས་ཡེ་རང་རྒྱལ་པོས་ཕོ་བྲང་དུ་སྤྱན་དྲངས། ཉ་ཕྱིས་ཀྱི་ཀ་ཊོ་ར་དང༌། མུ་ཏིག་གི་མཛོད་སོགས་འབུལ་བ་མང་པོ་བསྟབས། རྣམ་རྒྱལ་མ་དང་རྣམ་འཇོམས་ཀྱི་ཁྲུས་སོགས་མཛད། བློན་པོ་ཀལྱ་ན་ཞེས་པའི་གནས་པོ་དེས་བེའུ་ཕྲུག་བཟང་པོ་སོགས་ཕུལ། རྒྱལ་པོ་འོད་ཟེར་གོ་ཆ་དང་བལ་བཟའ་ཁྲི་བཙུན་གྱི་བརྒྱུད་པ་ཁོ་ཁཾ་རྒྱལ་པོས་གླང་པོ་ཆེ་ཟུང་རྒྱན་གྱིས་སྤྲས་པ་དང༌། རྟ་མཆོག་གསེར་སྒ་སོགས་རྒྱན་ལྡན་དང་རྒྱལ་པོའི་སྲས་གཉིས་སོགས་བསུ་བའི་བཀོད་པ་དང་བཅས་རྗེ་ཉིད་གླང་ཆེན་ལ་ཆིབས་ཏེ་གྲོང་ཁྱེར་གྱི་བྱང་སྒོ་ནས་ཕེབས། ཕོ་བྲང་དུ་སྤྱན་དྲངས་ཏེ་ཤིང་ཏོག་སོགས་དངོས་རྫས་དུ་མས་མཆོད། རྒྱལ་པོ་དགྱེས་པའི་གསུང་གླེང་མང་དུ་མཛད་བས་དད་ཅིང་གུས་པར་གྱུར། པཎྜིཏ་ཀེ་ཤོ་གི་རིས་མཇལ་ཆོས་ཀྱི་གསུང་གླེང་མཛད་པས་དད་དེ། སྲིན་བལ་གྱི་གོས་ཞིག་འདུག་པ་ཁྱོད་བསོད་ནམས་ཀྱི་ཞིང་དུ་འདུག་ཟེར་ནས་སྐུ་ལ་གསོལ་བར་བྱས།

རྫ་མཁན་རྣམས་ཀྱི་བུམ་པ་བཟོ་བའི་འཁྲུལ་འཁོར་དང་རི་དྭགས་ཀྲྀཥྞསཱར་གཟིགས། ལ་ཧོར་གྱི་ཡུལ་ནས་འོང་བའི་སོག་པོ་བཞིས་མེ་མདའ་དང་ཕུབ་ཕུལ་བ་བཞེས་སྒྲོལ་མའི་སྐུ་བྱིན་ཆེན་དེ་མཇལ། ཀེ་ཤོ་གི་རི་ལ་འཆིངས་གྲོལ་དང་ཐར་པ་དྲིས་པར། བྷུཏཱ་ཏྨ་ནོདྡྷ་བ་མན་སོགས་ལེགས་སྦྱར་དུ་སྨྲས་པ་བོད་སྐད་དུ་བསྒྱུར་གནང་བ། འབྱུང་བ་རྣམས་ལས་ཡིད་འབྱུང་ཡིད་ལས་ནི། དབང་པོ་བྱུང་བས་ཡུལ་ལ་སྤྱོད་པར་གྱུར།། ཡིད་དུ་འོང་ལ་ཆགས་དང་མི་འོང་ལས།། སྡང་དང་གཞན་ལས་ང་རྒྱལ་ཡུལ་ཉེ་བར།། ལེན་དེ་ལས་སྐྱེས་འདི་དེ་དེ་ལྟར་འཆིངས།། ཡུལ་རྣམས་སོ་སོར་སྡུད་དང་སྲོག་རྩོལ་དང༌།། འཛིན་པ་དེ་ལས་དགའ་བ་རྗེས་སུ་དྲན།། དབེན་ལས་སྐྱེས་པའི་བསམ་གཏན་རྩེ་གཅིག་ཏུ།། ཏིང་འཛིན་ཡང་ཡང་གོམས་ཐོབ་རྣལ་འབྱོར་པ།། དབང་པོ་འབྱུང་བ་གཡོ་མེད་རྣམ་པར་གྲོལ།། ཞེས་སོགས་པཎྜི་ཏ་དེ་དང་གསུང་གླེང་མཛད་པའི་ཟིན་རིས་ལམ་ཡིག་དུ་གནང་འདུག །པཎྜི་ཏས་སངས་རྒྱས་པའི་གྲུབ་མཐའ་དང་ཆོས་ཚུལ་གསུང་པར་བསྐུལ། ཤཱཀྱའི་རྒྱལ་པོའི་གསོ་སྦྱོང་གི་ཚིགས་བཅད་ལས་བརྩམ་སྟེ་ཆོས་མང་དུ་གསུངས་པས་ཁོ་རང་ཤིན་ཏུ་དད་པར་མཛད་འདུག པཎྜི་ཏར་དྲིས་པའི་སྐོར་འདི་ལ་ཇོ་ནང་རྗེ་བཙུན་གྱི་དཔྱད་པ་འགའ་རེ་མཛད་འདུག་ནའང་ལེགས་སྦྱར་གྱི་སྐད་དེ་ནི་སྒྲ་གཞུང་དང་ཡང་མཐུན་པར་འདུག་ཅིང༌། སྦྱོར་དྲུག་གི་ཐ་སྙད་དེ་འདྲ་ཕྱི་རོལ་པ་ལའང་ཡོད་ངེས་སུ་འདུག་ཅེས་བདག་གི་བླ་མ་གསུངས། རྒྱ་གར་གྱི་སྒྱུ་མ་མཁན་ཞིག་གིས་སྒྱུ་མའི་རྩེད་མོ་མང་པོ་གཟིགས་ཕུལ་འདུག །རྗེ་མི་ལས་མགོན་པོ་རྡོ་རྗེ་རྗེས་སུ་བཟུང་བའི་གནས་ཀུནྟིར་ཕེབས། ཤ་བ་དང་ཁྱིའི་རྗེས་སོགས་མཇལ། ཀརྨ་པའི་དྲུང་དུ་རྒྱ་གར་གྱི་ནེའུ་ལེ་འབུལ་མི་བཏང༌། རིན་ཆེན་ཚུལ་གྱི་གཙུག་ལག་ཁང་མཇལ། ཤིང་ཀུན་ལ་གསེར་གདུགས་ཕུལ་ན་ཡང་རླུང་ཆེས་པས་མི་བརྟན་ཟེར་བས་ཕྱོགས་བཞིར་རྒྱལ་བ་རིགས་བཞི་བཞུགས་པའི་བུམ་པ་ནོར་བུ་རྟ་བབས་བྱེད་པའི་བཀོད་པ་མཛད།

རྒྱལ་པོའི་མཆོད་གནས་པཎྜིཏ་ལ་རླུང་གི་སྐོར་དྲི་བ་མཛད། དེ་ནས་རྒྱལ་པོས་ཕོ་བྲང་དུ་སྤྱན་དྲངས་ནས་དངུལ་སོགས་འབུལ་ཆེན་བསྟབས། དབུ་ཞྭ་བཞེས་བསྔོ་སྨོན་ཤིས་བརྗོད་མཛད། ཕྱི་ཉིན་བློན་པོ་གཉིས་མངགས་བྱུང་སྟེ། ངེད་ལ་ཕ་རོལ་གྱི་དགྲས་མི་ཚུགས་པ་དང༌། ཕྱོགས་འདིར་སེར་བ་མང་པོས་གནོད་པས་དེ་ལ་དགོངས་གཏད་དགོས་ཞེས་སོགས་འདོད་དོན་མང་བར་དེ་དང་དེ་ཡི་ལན་གནང༌། བྲག་ལ་ཕྱག་མཛུབ་ཀྱི་རྗེས་བྱོན། བལ་བཟའ་ཁྲི་བཙུན་གྱི་ཞིང་སྐལ་ནེའུ་སིང་དུ་གྱུར་པ་དང་བོད་ཐང་གི་མགོན་པོ་སོགས་མཇལ། ཕོ་བྲང་གི་ཉེ་སྐོར་འཇིགས་བྱེད་ཀྱི་སྐུ་ཡོད་པ་ཞིག་ཏུ་བོས་ནས་རྒྱལ་པོ་དང་སྲས་པྲདྷཱ་ན་མལླ་སོགས་ལྔ་ལ་བྱིན་རླབས་དང་སྲུང་བ་སྦྱིན་དགོས་ཞེས་པ་ལྟར་མཛད། དོ་ཧ་དང་དབུ་མ་བར་དོ་གསུམ་གཅིག་གྱི་མགུར་མཛད། བལ་པོའི་ནང་པའི་པཎྜིཏ་བཱ་སུ་དེ་བ་དང༌། དེའི་བུ་མ་ཎི་རཏྣ་ལ་བདེ་དགྱེས་སོགས་ལ་ལེགས་སྦྱར་གྱི་གསུང༌། འཕྲོས་མཛད་པས་ཤིན་ཏུ་དད་པར་གྱུར། བལ་པོ་རྒྱལ་པོས་ཞབས་སྐྱེལ་མཛད། སླར་བྱ་རུང་ཁ་ཤོར་ལ་ཕྱག་མཆོད་སོགས་མཛད། བལ་པོའི་རྒྱལ་བློན་འབངས་བཅས་ཀྱི་རེ་བ་ཐམས་ཅད་བསྐངས་ཏེ་བླ་མ་སྤྱན་འདྲེན་གྱི་ལ་ནས་ཕེབས། མངྒར་གྱི་རྔོན་པ་ཞིག་གིས་མདའ་གཞུ་ཕུལ་ནས་སྡིག་པ་སྤངས་པའི་དམ་བཅའ་ཕུལ། དེ་ནས་ཡོལ་མོ་གངས་རར་ཕེབས་པའི་དཔལ་ཚོགས་དང་སྒང་ཡོལ་དུ་ཕེབས། རྒོད་ཚང་གླིང་དུ་བརྒྱད་མཆོད་བདེ་མཆོག་གི་ཆོག་མཛད། རྡོ་རྗེ་གླིང་དུ་ཕེབས་གསུང་མགུར་གནང༌། ཡང་དག་མཆོག་གི་སྒྲུབ་ཕུག་ཏུ་ཕེབས་བླ་མ་གསང་འདུས་ཀྱི་ལས་བྱང་བཏང་བ་དང༌། གསོལ་འདེབས་རང་བཞིན་ལྷུན་རྫོགས་མ་ཐུགས་བརྩམ་མཛད། མདོ་ཁ་མཆོད་རྟེན་ཞེས་པའི་གཏེར་གནས་དེར་ཕེབས་ལྷ་བསངས་གནང༌། ཛོ་འདྲིལ་དགོན་དུ་ཕེབས་བླ་མ་ངག་དཔལ་བཟང་གིས་སྦྱིན་བདག་ཞུས་ནས་དུས་མཆོད་རྒྱས་པར་བྱས། ཡུལ་དེར་རི་རྒྱ་ཀླུང་རྒྱ་བསྡམས་དགེ་བཅུའི་ཁྲིམས་བཅས། ཟ་ཧོར་རྒྱལ་པོའི་དབུ་ཐོད་སོགས་ནང་རྟེན་རྣམས་མཇལ།

སྟག་ཕུག་སེངྒེ་རྫོང་དུ་ཕེབས། རྗེ་མི་ལའི་ཞབས་རྗེས་དང་རྗེ་བཙུན་སྟག་ལ་སྤྲུལ་པའི་སྟག་གི་རྗེས་སོགས་མཇལ། རྒྱལ་བའི་དབང་པོའི་དྲུང་ནས་ཚོགས་འཁོར་འབུལ་མི་འབྱོར། ཨོ་རྒྱན་གྱི་སྦས་ཡུལ་སྐྱེ་བ་ལུང་དུ་ཕེབས། ལྕགས་རྟ་གསར་བཞད་ཀྱི་ལོ་སར་སོགས་མཛད། ཡང་ལ་ཀོ་ཊར་ཕེབས་ཚོགས་འཁོར་མཛད། ཁམས་འགྲུལ་རྣམས་ལ་ཕྱག་ཆེན་གྱི་ཁྲིད་གནང༌། དེ་ནས་རིམ་པར་ཕེབ་བྲོད་ཕུག་ཏུ་ཆོ་འཕྲུལ་གྱི་སྨོན་ལམ་སོགས་མཛད། དེར་འདུས་རྣམས་ལ་བླ་མའི་རྣལ་འབྱོར་གྱི་ཁྲིད་གནང༌། བདུད་འདུལ་ཕུག་ཏུ་ཕེབས། དེ་ནས་གཡུ་ལོ་བཀོད། སྙན་གཡོན། མཆོང་ལིང༌། ཤྭ་སྤུད་སྟེང་སོགས་བརྒྱུད་དེ་སྤྲོ་བདེ་བཀྲ་ཤིས་སྒང་དུ་ཕེབས། དེར་རྗེ་རྒྱལ་བའི་དབང་པོ་ཆིབས་བསུར་ཕེབས་ནས་དྭགས་པོ་རིན་པོ་ཆེས་རྗེ་བཙུན་ཐོག་མར་མཇལ་བའི་ཕ་བོང་སྟེང་དུ་བཞུགས་པ་ལ་ཕྱག་དང་མཇལ་རྟེན་ཕུལ། རྒྱལ་བའི་དབང་པོར་རྒྱ་བལ་གྱི་སྤྱད་ཆ་མང་པོ་ཕུལ། ལྷན་རྒྱས་ཆུ་དབར་དུ་ཕེབས། ལྕགས་རྟ་དབོ་ཟླའི་ཚེས་བཞིར་གློ་བུར་དུ་སྐུ་བསྙུན་པར་ཀརྨ་པ་ནས་སྒར་དང་ཆོས་སྡེ་རྣམས་སུ་སྐུ་རིམ་རྒྱ་ཆེར་བསྒྲུབས། ཞབས་པད་བརྟན་པར་གསོལ་བ་ཕུར་ཚུག་ཏུ་འདེབས་པ་གནང་བས་རེས་སྙུན་དངས་པ་དང་རེས་བསྙུན་པའི་རྣམ་པ་དུ་མ་བྱུང་མཐར། རྟ་ལོ་ཐ་སྐར་ཅན་གྱི་ཉེར་བརྒྱད་ཀྱི་སྔོ་དྲོར་དགོངས་པ་ཆོས་དབྱིངས་སུ་གཤེགས། སྐུ་གདུང་རིན་པོ་ཆེ་མཚུར་ཕུར་སྤྱན་དྲངས། ཀརྨ་ཆགས་མེད་ཞབས་ཀྱིས་ཕྱག་སོར་སྒྲོན་མེར་ཕུལ་ནས་གསོལ་བ་བཏབ་པས་སྙིང་པོའི་དོན་གྱི་ཡེ་ཤེས་བརྙེས། བོད་ཡུལ་གྱི་ཆོས་སྡེ་མཐའ་དག་ལ་དགོངས་རྫོགས་མཆོད་འབུལ་རྒྱ་ཆེན་བསྒྲུབ་པར་མཛད། རྗེ་གྲགས་སེང་བ་དང་མཁའ་སྤྱོད་དབང་པོ་གཉིས་ཀས་ཞལ་ཆེམས་སུ་སྐུ་གདུང་རིལ་པོར་མཆོད་རྟེན་དཀར་པོ་སྐྱ་སང་ངེ་བ་ཞིག་གི་ནང་དུ་ཞོག་གསུངས་པ་ལྟར་ཞྭ་དམར་བ་ན་རིམ་རྣམས་ཀྱི་སྐུ་གདུང་རིལ་པོར་བཞུགས་པའི་གཏན་ཚིག་གིས་སྐུ་གདུང་རིན་པོ་ཆེ་དངུལ་ལྗང་བརྡུང་གི་ལྷ་བབས་མཆོད་རྟེན་རྒྱལ་བའི་དབང་པོའི་ཞལ་བཀོད་ལྟར་བཞེངས་པའི་བུམ་པར་བཞུགས་ཤིང་གཞན་ཡང་རིང་བསྲེལ་རྣམ་པ་ལྔས་ཕྱུར་བུར་བཀངས་ཤིང་རྒྱལ་བའི་དབང་པོ་ནས་རབ་ཏུ་གནས་པར་མཛད་ནས་ལྷ་དང་བཅས་པའི་མཆོད་སྡོང་དམ་པ་འདི་གྲུབ་པའོ།།

ཞྭ་དམར་དྲུག་པའི་རྣམ་ཐར་འདི་ཡང་འཇམ་དབྱངས་ཀརྨ་མཚན་ལེགས་ཀྱིས་མཛད་པའི་རྫོགས་ལྡན་གསར་པའི་ཆར་སྤྲིན་དང༌། བལ་ཡུལ་དུ་ཕེབས་པའི་ལམ་ཡིག་དང༌། གཞན་རྣམ་ཐར་ནོར་བུའི་ཕྲེང་བ་ཞེས་པའི་ཟིན་བྲིས་རྒྱས་པ་ཞིག་འདུག་པ་ལས་བསྡུས་ཏེ་བཀོད་པའོ།། རྒྱལ་བ་འདིའི་ཐུགས་སྲས་ཀྱི་གཙོ་བོ་ནི་ཀརྨ་པ་ཆོས་དབྱིངས་མཆོག་གི་རྡོ་རྗེ། གོ་ཤྲཱི་ལྔ་པ་དཔལ་ལྡན་གྲགས་པ་མཆོག་དབྱངས། ཏཱའི་སི་ཏུ་རིན་པོ་ཆེ་ཆོས་ཀྱི་རྒྱལ་མཚན་དགེ་ལེགས་དཔལ་བཟང་པོ། སྒམ་པོ་སྤྲུལ་སྐུ་ཀརྨ་མི་ཕམ་རྣམ་རྒྱལ། རི་བོ་ཆེའི་སྐུ་སྐྱེ་ཀརྨ་གྲགས་པ་རྣམ་རྒྱལ་རྣམས་དང༌། རྒོད་ཚང་སྐུ་སྐྱེ་ཀརྨ་གྲུབ་མཆོག །མཁའ་རེག་སྐུ་སྐྱེ་ཀརྨ་བསྟན་སྲུང༌། ཚེར་ལུང་པ་ཀུན་དགའ་རྣམ་རྒྱལ། གར་དབང་ཀརྨ་བསྟན་སྐྱོང༌། ཏྲེ་ཆུང་སྐུ་སྐྱེ་ཀརྨ་བསྟན་འཛིན་དར་རྒྱས། ཡོལ་མོ་བ་སྤྲུལ་སྐུ་བསྟན་འཛིན་ནོར་བུ། དྷི་ཚ་སྐུ་སྐྱེ་ཀརྨ་འཇིག་རྟེན་དབང་ཕྱུག །འཆི་མེད་སྤྲུལ་སྐུ་འཆི་མེད་ངག་དབང༌། ཟུར་མང་དཀོན་མཆོག་བསྟན་འཛིན་སོགས་དོན་བརྒྱུད་ཀྱི་སྤྲུལ་སྐུ་རྣམས་དང༌། བྱང་བདག་པོ་བླ་མ་སྐུ་མཆེད། རྩེ་ལྷ་སྒང་གདུང་བརྒྱུད་ཀརྨ་བཀྲ་ཤིས། འབྲི་ཁུང་གཅུང་དཀོན་མཆོག་སྐུ་མཆེད། ཕག་གྲུའི་གདུང་བརྒྱུད་ཀརྨ་བརྩོན་འགྲུས་པ། ཤེས་རབ་ཕུན་ཚོགས། རྐྱེན་དབོན་ཀརྨ་བློ་ལྡན། རི་བོ་ཆེའི་ཆོས་རྗེ་གྲགས་པ་རྣམ་རྒྱལ། སྤུངས་རི་དྲུང་པ་ཀརྨ་སྒྲུབ་བརྒྱུད་བསྟན་འཛིན། མངའ་རིས་ལྷ་བཙུན་ཀརྨ་རྣམ་རྒྱལ། རིན་སྤུངས་ཆོས་མཛད་མཆེད་གཉིས། གཙང་པ་ཀརྨ་ཚོགས་གཉིས་དཔལ་གྲུབ། སྤེལ་ཆུང་བ་དཀོན་མཆོག་རྒྱ་མཚོ། གོ་ཤྲཱི་ཀརྨ་ཆོས་རྒྱལ་སོགས་ཆེ་བཙུན་གྱི་སློབ་མ་རྣམས་དང༌། སློབ་དཔོན་སྨྲ་སེང༌། ལེགས་གླིང་མཁན་པོ་ཀརྨ་ཐུབ་བསྟན། བ་ལེ་རབ་འབྱམས་པ་མཁྱེན་བརྩེ། དྭགས་གླིང་པ་དོན་གཉིས་ལྷུན་གྲུབ། གངས་ར་ལོ་ཆེན་ཀརྨ་དགྲ་བཅོམ་པ། གནས་ནང་ཀརྨ་དོན་གྲུབ། རྩི་ཤག་བླ་མ་མངོན་དགའ།

ལོ་ཙཱ་བ་བརྟན་པ། བྲམ་ཟེ་པཎྜིཏ་ད་མོ་ད། པཎྜིཏ་མ་དྷུ། ཕོ་བྲང་པ་ཀརྨ་འཇིགས་མེད། ཨེ་པ་དཔལ་གྲུབ། གཡམ་བཟང་མཁན་པོ། ཀརྨ་མི་ཕམ། དྭགས་པོ་མཆོད་སྤྲིན། མི་ཉག་པ་བཀྲ་ཤིས་དར་རྒྱས། འཚོ་བྱེད་སྨན་མོ་ཆེ་བ། ཆུ་ཤུལ་བ་ཀརྨ་མཚན་ལེགས། ཉིན་གླིང་ཀརྨ་ས་སྐྱོང་སོགས་མཁས་པའི་སློབ་མ་རྣམས་དང༌། མཁས་ཤིང་གྲུབ་པའི་སློབ་མའི་ཚོགས་ནི། གནས་མདོ་ཀརྨ་ཆགས་མེད། དྲུང་ཡིག་བློ་གྲོས་ནོར་ལྡན། ཞིག་ཆེན་ཀརྨ་ལྷུན་གྲུབ། བྱ་བཏང་བསྟན་པ་རྣམ་རྒྱལ། ཟ་ཕུ་བ་ཡིད་བཞིན་དབང་རྒྱལ་སོགས་དང༌། གཞན་ཡང་དྲུང་པ་དད་གྲོལ། ཀ་བཞི་བྱ་བཏང༌། ཀཾ་པོ་བམ་སྟེང་བླ་མ། སོག་པོ་བྱང་ཆུབ། དྲུང་པ་བདེ་མཆོག །ཅོག་གྲ་བ་ཀརྨ་གསང་བ། བྱེན་ལེ་ཆོས་འཕེལ། ནེ་རིང་པ་རྣམ་རྒྱལ་ཚངས་པ། རྒྱ་གར་ལྷོ་ཕྱོགས་པ་ཤི་བ་ཤཾ་ཀ་ར། རྫ་ར་བ་རིན་ཆེན་དཔལ་འབྱོར། རྒྱ་བྱ་རྟོགས་ལྡན་དད་འཕེལ། ཆུ་དབར་བ་བདུད་རྩི་དང་གཞན་ཕན་སོགས་རྟོགས་ལྡན་གྱི་སློབ་མ་རྣམས་དང༌། སྦྱིན་བདག་དང་སློབ་མ་ཐུན་མོང་པ་རྣམས་ནི། ས་ཐམ་རྒྱལ་པོ་ཀརྨ་མི་ཕམ་ཚེ་དབང་རབ་བརྟན། སྡེ་སྲིད་ཀརྨ་བསྟན་སྐྱོང་དབང་པོ། རྒྱ་སྟོན་གོ་ཤྲཱི། གངས་དཀར་བ་མི་དབང་ཁུ་དབོན། འབྲང་བུ་གོ་ཤྲཱི། ཆོས་མཛད་ཆོས་བཀྲ་ཤིས། སྣར་ཐང་སྡེ་པ་དོན་འགྲུབ། ཚངས་སར་ཀྭན་ཏིང་གོ་ཤྲཱི། ཡར་སྟོད་པ་ཀརྨ་མི་ཕམ་བསོད་ནམས་རབ་བརྟན། རྒྱལ་རི་བ་ཀརྨ་ཆོས་རྒྱལ། ནང་ཆེན་གོ་ཤྲཱི། ཡེ་རང་རྒྱལ་པོ་སིདྡྷིན་ར་སིཾཧ། རི་བོ་ཆེའི་སྡེ་པ་རིན་ཆེན་རྒྱལ་མཚན། ཐུ་མེད་ཐའི་ཇི་ཀརྨ་ཚེ་རིང་སོགས་རྣམས་སོ།། 

༈¿¿རྗེ་ཀརྨ་ཀུན་དགའ་རྣམ་རྒྱལ་ནི། ཟུར་མང་རྩི་རོང་ཉིན་དགོན་དུ། ཡབ་ཨ་གྲོ་གཅོད་པ་སངས་རྒྱས་བཀྲ་ཤིས་དང༌། ཡུམ་རྗེ་བཙུན་སྒྲོལ་གྱི་སྲས་སུ་ཤིང་ཡོས་ལ་སྐུ་འཁྲུངས། མའི་ཁོང་ནས་ཡིག་དྲུག་དང་གསུང་མང་དུ་བྱོན། སྐུ་འཁྲུངས་ནས་གོམ་པས་འབྱོན་པ་དང་གར་མཛད། ང་ཀུན་དགའ་འོད་ཟེར་གྱི་སྐྱེ་བ་ཡིན་ཞེས་དང༌། ལྐོག་གྱུར་མང་པོ་གསུངས། དྲུང་པ་ལེགས་བཤད་པས་བདག་རྐྱེན་དང༌། ཡོངས་རྫོགས་དགེ་བསྙེན་མཛད་མཚན་ཀརྨ་ཀུན་དགའ་རྣམ་རྒྱལ་དུ་བཏགས། དབུ་མ་ལུགས་ཀྱི་བྱང་སྡོམ་གནང༌། རྒྱལ་སྲས་བློ་གྲོས་རྣམ་རྒྱལ་དྲུང་ནས་རང་གླིང་དང་ཟུར་མང་སྙན་བརྒྱུད་སྐོར་རྣམས་གསན། དགུང་ལོ་བཅོ་ལྔར་མཚུར་ཕུར་ཕེབས། ཞྭ་དམར་ལྔ་པའི་དྲུང་ནས་རབ་བྱུང་མཛད། མཚན་སྔ་མ་དེ་ལ་དཔལ་བཟང་པོ་ཞེས་བསྣན། དགུང་ལོ་བཅུ་གསུམ་ལ་ཕྱག་ཆེན་གྱི་ཁྲིད་གནང༌། རྩ་གསུམ་དྲིལ་སྒྲུབ་དང་མི་ཏྲ་བརྒྱ་རྩའི་དབང་སྩལ། རྗེ་དགུ་པ་ལས་ཕྱག་ཆེན་ཆོས་དྲུག་སོགས་དབང་ཁྲིད་མང་པོ་ཞུས། རྗེ་དཔའ་བོ་གཙུག་ལག་རྒྱ་མཚོ་ལས། ནང་བརྟག་རྒྱུད་གསུམ་སོགས་ཞུས། དགུང་ལོ་བཅུ་བདུན་ལ་ཁམས་སུ་ཕེབས། སངས་རྒྱས་རིན་ཆེན་ནས་ཟུར་མང་ལུགས་ཀྱི་དབང་ཁྲིད་ཐམས་ཅད་ཞུས་ནས་བདུད་རྩི་དིལ་དུ་དམ་བཅའ་བཅུ་གསུམ་མཛད་ནས་ཉམས་ལེན་ཁོ་ན་གནང༌། ཚད་མདོ་མངོན་པ་གོང་འོག །དབུ་མ་རྩ་འཇུག །སྤྱོད་འཇུག ། མདོ་རྩ་སོགས་བསླབས། དགུང་ལོ་ཉེར་ལྔར་རྗེ་དགུ་པ་གཤེགས་པའི་དགོངས་རྫོགས་རྒྱ་ཆེན་བསྒྲུབས། ཝེར་ཕུག་ཏུ་སྐྱིལ་ཀྲུང་གཅིག་གི་སྟེང་དུ་ལོ་དྲུག་ལ་བཞུགས། བྲག་ཆུ་རྡོལ་ཡང་མ་བཞེངས། ཉིན་རེ་བཞེས་ཚ་ལན་གཉིས་རེ་ལས་མ་བཞེས། དེ་ནས་ཟུར་མང་དུ་ཕེབས་ཏེ་ཚོགས་པར་ཕྱག་ཆེན་གྱི་ཁྲིད་གནང༌། གཅོད་ཀྱི་ཉམས་ལེན་དང༌། སྙན་བརྒྱུད་སྒོར་གྱི་ཟིན་བྲིས་འགའ་རེ་མཛད། རྗེ་ཀརྨ་བསྟན་སྐྱོང་ལ་ཟུར་མང་ལུགས་ཀྱི་དབང་ཁྲིད་ལུང་རྣམས་གནང༌། སླར་ཝེར་ཕུག་དུ་སྔར་མུས་ལྟར་བཞུགས། ཞྭ་དམར་དྲུག་པ་ཟུར་མང་དུ་ཕེབས་པར་གསུང་ཤོག་གནང་ནས་ཟུར་མང་དུ་མཇལ་བར་ཕེབས།

དགུང་ལོ་ཞེ་བཞི་ལ་བསྙེན་རྫོགས་མཛད། དགྱེས་རྡོར་དྲུང་མཛད་པ་དང༌། ཕྱག་བཞི་པའི་དབང་སོགས་ཞུས། དགུང་ལོ་ཞེ་དགུ་པར་གཟི་ཕོར་དབེང་དུ་གཅོད་ཀྱི་བསླངས་ཚད་སྐུ་པང་དུ་ཐོག་ལྷུང་བ་གཟན་མཐུར་བཏུམས་པ་སོགས་གཉན་ས་བརྒྱ་དང་བརྒྱད་དུ་ཕེབས། ཀྲིས་མོ་ནོར་རྫུ་འཕྲུལ་གྱིས་སྐད་ཅིག་ལ་གཅོད་ཐོ་བརྒྱ་བརྩེགས། བདུད་རྩི་དིལ་དུ་རྗེ་ཆོས་དབྱིངས་རྡོ་རྗེ་མཇལ་གསེར་ཞོ་སུམ་བརྒྱ་སོགས་ཕུལ། ཞྭ་དམར་དྲུག་པའི་བཀས་གྲྭ་རྒྱུན་བསྡུ་ཕྱིར་འབྲི་རྒྱུད་དུ་ཕེབས་ཕྱག་ཆེན་གྱི་ཁྲིད་མང་པོ་གནང་ཚེར་ལུང་དུ་ཕུག་པ་ལ་ཟང་ཐལ་སོགས་མཛད། གཡུ་གཤིས་སུ་ཕེབས། དྭ་བདུད་རོང་གསུམ། ལྷ་འབྲོང་བེར་གསུམ་གྱི་གྲྭ་རྒྱུན་མང་པོ་འདུས། བསྡུས་ར་ནས་བཟུང་གཞུང་ལུགས་ཀུན་བསླབ། སློབ་དཔོན་དུ་དགེ་ཐེ་དཀའ་བཅུ་བ་བསྐོས། གྱིང་ཐང༌། ཀརྨ། ཡོལ་མིག་རྣམས་སུ་ཕྱག་ཆེན་སོགས་ཀྱི་ཁྲིད་བཙུགས་མེལ་ཕུག་དུ་དུད་སོལ་མ་ཞལ་གཟིགས། ཞྭ་དམར་དྲུག་པ་དང་གཡུ་གཤིས་སུ་མཇལ། གྲྭ་རྒྱུན་རྣམས་ཕུལ། བདུད་རྩི་དིལ་དང་ཟུར་མང་དུ་སྤྱན་དྲངས། སྐུ་རིམ་མདོས་ཆེན་དང༌། ཚོགས་ཆེན་བཤམས་གར་གཟིགས་ཕུལ། བདེ་མཆོག་ལྷ་ལྔའི་དབང་སོགས་དབང་ཁྲིད་མང་པོ་ཞུས། དེ་ནས་སྒར་ཆེན་རི་བོ་ཆེར་ཕེབ་སྐབས་སུ་དེར་ཕེབས། རྗེ་ཞྭ་དམར་པར་བཀའ་ཆོས་ཀྱི་ཐོག་མར་ཕྱག་བཞི་པའི་རྒྱུད་ཆུང་རྣམས་ཀྱི་ལུང་ཕུལ། ཆོས་སྒོར་ལུང་རིག་ཉི་མས་ཐོག་མར་མཇལ། དེ་ནས་དབུས་སུ་བྱོན་དགུང་ལོ་ང་གཅིག་པར་ཟ་དམ་དུ་ཕེབས། ཆེ་ཚང་དང་ཆོས་སྒོ་བར་ཟུར་ལུགས་ཀྱི་དབང་ཁྲིད་རྣམས་སྩལ། གར་དབང་ཐམས་ཅད་མཁྱེན་པའི་དྲུང་དུ་དབང་ལུང་གི་འཕྲོས་རྣམས་ཕུལ། མདོས་ཆེན་བརྒྱད་ཅུ་སོགས་བཅས། རྗེ་ཉིད་གཅིག་པུར་ཡེར་པའི་བསམ་གཏན་ཕུག་གོང་མར་བཞུགས། གྲྭ་ཕྱིར་བླ་མ་ཉི་ཟླ་གྲགས་པ་ལས་ཞི་བྱེད་སྐོར་རྣམས་ཞུས། ཞྭ་དམར་དྲུང་དུ་ནེ་གུ་ཆོས་དྲུག་དང་ཞི་བྱེད་སྐོར་ཡབ་བཀའ་དང་ཡུམ་བཀའི་དབང་སོགས་ཕུལ།

སྟག་ལུང་ངག་དབང་རྣམ་རྒྱལ་ལས་སྒྱུ་ལུས་དབང་མོ་ཆེ་སོགས་གསན། ཕར་ལ་བཀྲ་ཤིས་དཔལ་གྲུབ་དང་ཁུ་དབོན་ལ་མགོན་པོ་བཀའ་རྒྱས་ཀྱི་དབང་སོགས་གནང༌། རྩེ་ཐང་ཞབས་དྲུང་བསོད་ནམས་ལྷུན་པོ་ལས་ལམ་འབྲས་ལམ་སྐོར་བཅས། སི་ཏུ་ཆོས་ཀྱི་རྒྱལ་མཚན་ལས་བེར་གྱི་དབང་སོགས་མང་དུ་ཞུས། ཞྭ་དམར་དྲུང་དུ་ལམ་འབྲས་སྐོར་སོགས་ཐུགས་ཐོག་ནས་ཕུལ་ཁ་རེག་སྤྲུལ་སྐུ། ཨེ་པ་དྲུང་ཡིག་པ་སོགས་དབུས་གཙང་གི་བླ་ཆེན་མི་ཆེན་མང་པོར་དབང་ཁྲིད་ལུང་སོགས་སྩལ། ཞྭ་དམར་ཐམས་ཅད་མཁྱེན་པའི་གཟིམ་གུར་དུ་རྗེ་འདི་ཁྲི་འདོན་དང་ཕྱག་འབུལ་དང་མཆོད་སྤྲིན་རྒྱ་མཚོས་མཆོད། དབོན་པོ་ནམ་མཁའ་ལའང་ཆོས་འབྲེལ་བླ་མའི་རྣལ་འབྱོར་གསན། རྟ་ཁལ་སོགས་ཕུལ་བ་ནི་མ་བཞེས། དེ་ནས་ལྷ་སར་ཕེབས་ཇོ་ཤཱཀ་རྣམ་གཉིས་ལ་གསེར་ཆབ་སོགས་ཕུལ། བསམ་ཡས་དང་འབྲི་ཁུང་དང་སྟག་ལུང་ཟ་དམ་རྣམས་སུ་ཕྱི་ཕྱག་ལ་ཕེབས། རི་བོ་ཆེར་ཆོས་རྗེ་གྲགས་པ་རྒྱལ་མཚན་ལ་པད་གླིང་གི་ཚེ་དབང་སོགས་གསན། ཕར་ལ་གཅོད་ཁྲིད་སོགས་གནང་ཟླ་ཕྱེད་ཙམ་བཞུགས། རེ་ནེ་དགོན་དང་ཀརྨ་དང༌། ཟུར་མང་དུ་ཕེབས། གྱམ་གེར་མཛོད་དགེ་བསྙེན་མཛད། གར་དབང་བསྟན་སྐྱོང་དང་ཆེ་ཚང་འགྱུར་མེད་སྙིང་པོ་སོགས་ལ་ཕྱག་ཆེན་གྱི་སྨིན་ཁྲིད་གནང༌། རྗེ་ཉིད་རྨོ་དང་གཙུག་ཕུར་ཕེབས་ཏེ་སྒྲུབ་སྡེའི་སྤྱིལ་བུ་སོགས་མཛད། དབུས་གཙང་སུ་ཡབ་སྲས་སོགས་ལ་འབུལ་མོ་ཆེ་བསྐུར། གནས་མདོ་ཀརྨ་ཆགས་མེད་དང་ཁམས་སྨྱོན་སོགས་ལ་ཕྱག་ཆེན་ཁྲིད་གནང༌། བདུད་རྩི་དིལ་གྱི་ལྷ་ཁང་ཞིག་གསོ་མཛད། བེ་རི་དོན་ཡོད་ཀྱིས་གོ་ཆོས་ཁྲི་ཐང་དུ་སྤྱན་དྲངས་འབུལ་ཆེན་ཕུལ། གཙུག་ཕུར་ཕེབས་སྒྲུབ་སྡེ་དང་རད་གླིང་ཐུགས་རྗེ་ཆེན་པོ་གསང་འདུས་ཀྱི་བུམ་སྒྲུབ་བཙུགས། ས་འབྲུག་མཆུ་ཟླའི་ཚེས་བཅུ་བཞི་ལ་མྱ་ངན་ལས་འདས་སོ།། རྗེ་འདི་ནི་དགེ་སློང་གི་བསླབ་བྱ་ཤ་ཆང་དང་དགོངས་ལྟོ་མི་བཞེས་རྟ་ཁལ་མི་ཆིབས། དངོས་རྫས་མི་འཛིན་པའི་བྱ་བཏང་གི་བརྟུལ་ཞུགས་ཁོ་ན་མཛད།

ཕྱག་ཕྲེང་དང་ཕྱག་དཔེ་ནམ་མཁར་འཇོག་པ་དང༌། རླུང་ཆེན་པོའི་ནང་དུ་ཕྱག་དཔེའི་ཤོག་འདབས་རླུང་གིས་བསྒུལ་མི་ནུས་པ་སོགས་ཚུར་མཐོང་གི་ངོར་ཡང་སྟོན་པར་མཛད། ལྷ་དང་མཁའ་འགྲོ་དམ་ཅན་རྒྱ་མཚོའི་གཟིགས་སྣང་ནི་འབྱམས་སུ་ཀླས་སོ།། སློབ་མ་ཡང་རྗེ་གར་དབང་ཆོས་ཀྱི་དབང་ཕྱུག །སྟག་ལུང་ངག་དབང་རྣམ་རྒྱལ། ས་སྐྱ་རྒྱན་རིན་པོ་ཆེ། ཀརྨ་བསྟན་སྐྱོང༌། འགྱུར་མེད་སྙིང་པོ། ཁ་རེག་སྤྲུལ་སྐུ། རྒོད་ཕུག་སྤྲུལ་སྐུ། དྲུང་ཡིག་བློ་གྲོས་ནོར་ལྡན། གནས་མདོ་ཀརྨ་ཆགས་མེད། ཆོས་སྒོ་བ་ལུང་རིག་ཉི་མ་སོགས་མཁས་གྲུབ་ཀྱི་སྐྱེས་བུ་དམ་པ་དུ་མ་བྱོན་ནོ།། ༈¿¿གོ་ཤྲཱི་གྲགས་པ་མཆོག་དབྱངས་ནི། གདུང་རུས། རྨུ་ཚ་སྒ། གཙང་གི་གཏིང་སྐྱེས་མཁར་ཆེན་དུ། ཡབ་མི་དབང་བསོད་ནམས་རྒྱལ་མཚན་ཕྱོགས་ཐམས་ཅད་ལས་རྣམ་པར་རྒྱལ་བ་དང༌། ཡུམ་རིགས་ལྡན་དབང་མོའི་སྲས་སུ་མེ་འབྲུག་མགོ་ཟླའི་ཚེས་བརྒྱད་ཉིན་ཕོ་བྲང་བསམ་འགྲུབ་རྩེར་ལྷུམས་སུ་ཞུགས། མེ་སྦྲུལ་དབྱུག་ཟླའི་རྒྱལ་བ་གཉིས་པར་སྐུ་བལྟམས། མཚན་འཇམ་དཔལ་འཇིག་རྟེན་དབང་ཕྱུག་ཏུ་གསོལ། །ཇོ་ནང་རྗེ་བཙུན་གྱི་ཆོས་བྱས་ན་བཤེས་གཉེན་དམ་པ་ཞིག་འོང་ཞེས་ལུང་བསྟན། རྗེ་གོང་མའི་སྤོས་འཛིན་པ་ཀརྨ་ཡང་དག་སླེབ་པ་ན་ངོ་མཁྱེན་ཏེ་ཁང་སྟེང་ནས་ཀརྨ་ཡང་དག་དབང་ཞུས་ཤིག་གསུངས་པས། ཐེ་ཚོམ་ཐམས་ཅད་ཆོད། རྗེ་ཏཱ་ར་ནཱ་ཐ་ལས་དུས་ཀྱི་འཁོར་ལོའི་སྐུ་གསུང་ཐུགས་ཡོངས་རྫོགས་ཀྱི་དབང་དང༌། རང་ཉིད་ཀྱི་ཐུགས་བརྩམ་སྒྲུབ་ཐབས་རིན་འབྱུང་གི་དབང་བསྐུར་ཀུན་ལེགས་པར་ཞུས། དེ་ལ་རྗེའི་ཞལ་ནས་དེང་སང་གི་སྐྱེ་བོ་རྣམས་རྨོངས་ཞེན་ཆེས་བས་ཆོས་མཛད་འདི་ལྟ་བུ་དོན་དུ་མི་གཉེར་བར་མ་ཟད་བསྟིང་ཚིག་ཁོ་ན་སྤྲོ་པར་བྱེད་ཀྱིན་འདུག་ཅེས་གསུངས་སོ་ཞེས་པའང་འདུག། དེ་ནས་མཛོད་པ་ཀརྨ་དོན་དམ་དང་ཟུར་རི་བླ་མ་བདེ་མཆོག་གཙང་སྡེ་སྲིད་ཀྱི་གསེར་ཡིག་པ་སོགས་འབྱོར། དེ་རྣམས་ཀྱིས་ད་བར་སྤྲུལ་པའི་སྐུ་མི་ཕེབས་པ་ཅི་ཡིན་ཞུས་པས།

ཆོས་བཀྲས་སོགས་བར་སྲིད་ཀྱི་འགྲོ་དོན་ཆེས་མང་དུ་བསྒྲུབས་པས་འགོར་ཅེས་གསུངས། སི་ཏུུ་ཆོས་ཀྱི་རྒྱལ་མཚན་ཆིབས་བསུར་ཕེབས་ནས་སྦ་ནམ་དུ་ཞྭ་དམར་པའི་སྒར་དུ་སྤྱན་དྲངས་ཏེ་ཞལ་འཛོམ་གནང༌། ཞྭ་དམར་སྐུ་ཞབས་ནས། ཀུན་ཁྱབ་མཁའ་ལ་རྒྱ་ཆད་ཕྱོགས་ལྷུང་བྲལ་སོགས་ཀྱི་བརྟན་བཞུགས་དང་རྩ་གསུམ་དྲིལ་སྒྲུབ་ཀྱི་ཚེ་དབང་མཛད། དགུང་ལོ་བརྒྱད་ལ་མོས་སྟོན་ཚོན་པོའི་གདུང་རིགས་ས་སྐྱོང་ཐོབ་རྒྱལ་བས་སྤྱན་དྲངས་བསྙེན་བསྐུར་མཛད། དེ་ནས་རྒྱལ་མཁར་རྩེའི་ཀླུ་སྡིངས་སུ་སྒར་ཕབ། རྒྱལ་བ་ཆོས་དབྱིངས་རྡོ་རྗེ་ཕེབས་པ་མཇལ། ཐོག་མར་བཀའ་བརྒྱུད་གསེར་ཕྲེང་དང་མདོ་སྡེ་པད་དཀར་གྱི་ལུང་སྩལ། ཤིང་བྱིའི་ལོ་སར་དང་སྨོན་ལམ་མཛད། གཙང་སྡེ་སྲིད་ཀྱིས་སྤྱན་དྲངས་ནས་དགའ་བ་གདོང་དུ་ཕེབས། ཡབ་སྲས་ལྷན་རྒྱས་རྣམས་ཀྱིས་རང་རྟགས་ཀྱི་ཅོད་པན་དང་རྗེ་འདིས་དམར་སེར་གྱི་ཅོད་པན་ཐོག་མར་གསོལ། མཆོད་པའི་སྤྲིན་རྒྱ་མཚོས་མདུན་བསྟེར། ཁྱད་པར་དུ་མིའི་བདག་པོས་འབྱོར་བ་རྒྱ་མཚོས་མཆོད་པར་བྱས། སྣྲོན་ཟླའི་ཚེས་བཅུའི་མཆོད་པ་དང་ཚོགས་འཁོར་མཛད། ཀརྨ་པ་དང་རྒྱལ་ཚབ་སི་ཏུ་བཅས་ཇོ་མོ་གངས་སུ་ཕེབས། སློབ་དཔོན་སྒྲུབ་ཕུག་དཀར་ལེབ་དང༌། རང་བྱུང་བའི་སྒྲུབ་གནས་མཚལ་ཞལ་དུ་ཕེབས། དེར་ཡབ་སྲས་སོ་སོའི་ཞབས་རྗེས་རེ་བྱོན། གནམ་རུ་བཀྲ་ཤིས་ཀྱིས་འབུལ་ཆེན་བསྟབས། ཕ་བོང་བེའུ་གཡག་ཏུ་ཡང་ཡབ་སྲས་ས་སོའི་ཞབས་རྗེས་རེའང་བྱོན། དེ་ནས་མཚུར་ཕུར་ཕེབས། རྗེ་དཔའ་བོ་དང༌། ཞྭ་དམར་སྐུ་ཞབས་བཅས་རྒྱལ་བ་ལྔ་ཞལ་འཛོམ་མཛད། རྟེན་གནྡྷོ་ལའི་དྲུང་དུ་གར་གྱི་དབང་པོ་ནས་རྗེ་ཀརྨ་པ་བསྙེན་རྫོགས་དང་ཀརྨའི་དྲུང་ནས་རྗེ་འདི་ཉིད་ཡོངས་རྫོགས་དགེ་བསྙེན་མཛད། གཙུག་ཕུད་དོར། གྲུབ་རྒྱལ་ལུགས་ཀྱི་ཚེ་དབང་སྩལ་བར་མཛད། རྡོ་རྗེ་འཛིན་མཆོག་ཐུགས་རྗེའི་གཟི་བྱིན་གྱིས་སོགས་ཞབས་བརྟན་སྨོན་ལམ་གནང༌། ཞྭ་དམར་ཐམས་ཅད་མཁྱེན་པའི་དྲུང་ནས་རབ་བྱུང་དང་དགེ་ཚུལ་གྱི་སྡོམ་པ་གནང༌།

མཚན་དཔལ་ལྡན་གྲགས་པ་མཆོག་དབྱངས་འགྲོ་བའི་ཁྱུ་མཆོག་ཀུན་ཏུ་བཟང་པོའི་རྣམ་པར་རོལ་པའི་དཔལ་ཞེས་གསོལ། གར་དབང་མཆོག་གི་དྲུང་ནས་བཀའ་འགྱུར་གྱི་ལུང་སྩལ་བའི་དབུ་ཚུགས་པ་དང༌། མི་བསྐྱོད་ཞབས་ཀྱི་དགོངས་གཅིག་འགྲེལ་པའི་ལྗགས་བཤད་གནང༌། གཙུག་ལག་རྒྱ་མཚོའི་དྲུང་ནས་ཐུགས་དམ་ལྔ་ཚན་ལྔས་ཐོག་དྲང་གསར་རྙིང་གི་དབང་ལུང་མན་ངག་གི་མཛོད་སྒོ་ཕྱེ་བར་མཛད། རིན་པོ་ཆེ་སྨྲ་སེང་ཀློག་པའི་སློབ་དཔོན་དུ་བསྟེན་ཏེ་བསྡུས་གྲྭ་ནས་བརྩམ་གསུང་རབ་རྒྱ་མཚོར་བསླབ་སྦྱོང་མཛད། དགུ་གཏོར་དང་སྨོན་ལམ་ལ་ཕེབས། སི་ཏུ་སྤྲུལ་སྐུ་དང་ལྷན་ཅིག་རྡོ་རྗེ་ཀུན་གྲགས་མའི་བསྟི་གནས་སུ་ཕེབས། ཨོ་རྒྱན་སྒྲུབ་ཕུག་ཏུ་རྫོགས་ཆེན་ཉམས་བཞེས་མཛད། དེ་ནས་གར་གྱི་དབང་པོ་བདེ་ཆེན་ཡངས་པ་ཅན་དུ་ཕེབས་པར་རྗེ་ཉིད་ཀྱང་ཡངས་ཅན་དུ་ཆིབས་ཁ་བསྒྱུར་ནས་ལྷོ་རྩེར་བཞུགས། ཞིང་སྐྱོང་གི་འཚམས་གཟིགས་དང༌། བྱམས་པ་འཁོར་ལོས་བསྒྱུར་བའི་ཆ་ལུགས་ཅན་གྱི་གོས་སྐུ་མཇལ། ཤིང་གླང་ནག་ཉར་རྗེ་གར་གྱི་དབང་པོ་ནས་དཔལ་དུས་ཀྱི་འཁོར་ལོའི་དཀྱིལ་འཁོརགྱི་དབང༌། རྡོ་རྗེ་སློབ་དཔོན་བདག་པོ་ཆེན་པོའི་མཐར་ཐུག་པ་རྡུལ་ཚོན་ལ་བརྟེན་ནས་སྩལ། སྐབས་དེར་རྗེ་འདི་ས་སྐྱོང་ཐོབ་རྒྱལ་བས་སྤྱན་དྲངས་ཡུམ་གྱི་ཡུམ་སོགས་སྨིན་གྲོལ་གྱི་བདུད་རྩིས་ཚིམས་པར་མཛད། དེ་ནས་ལྷོ་བྲག་སྲས་མཁར་དུ་ཕེབས་རྗེ་གཙུག་ལག་རྒྱ་མཚོས་བསྙེན་བསྐུར་རྒྱ་ཆེར་གནང༌། རྡོ་རྗེ་ཕྲེང་བ་བླ་མེད་ཁོ་ནའི་ལུགས་དཀྱིལ་འཁོར་ཉེར་བརྒྱད་དང༌། མི་ཏྲ་བརྒྱ་རྩའི་དབང་བསྐུར་བསྩལ། མི་ཏྲིའི་དབང་དྲུག་དང་ཁྲིད་དྲུག་དང༌། རྗོག་དཀྱིལ་བདུན་གྱི་དབང་དང༌། སྒྲུབ་ཐབས་རྒྱ་མཚོ་དང་བརྒྱ་རྩའི་རྗེས་གནང༌། སྦྱོང་དཀྱིལ་བཅུ་གཉིས་གཏུམ་པོ་ལྷ་ལྔ། ཕག་མོ་ལྷ་ལྔ། སྒྲོལ་དཀར་རྗེས་གནང༌། མཚུར་ལུགས་དུས་ཀྱི་འཁོར་ལོའི་དབང་ཡོངས་རྫོགས། བ་རི་སེང་གདོང༌། རྒྱལ་བ་རྒྱ་མཚོ་ལྷ་དགུ་ལྔའི་དབང༌།

འཇིགས་མཛད་བཅུ་གསུམ་མ། གཤེད་དམར་ལྷ་ལྔ། རྟ་ནག་དྲེགས་པ་ཡོང་སྒྲོལ། དཔའ་བོ་ལྷ་བཞི། བདེ་མཆོག་ནག་པོ་ལུགས། ཚེ་དཔག་ལྷ་དགུ། ཚེ་སྒྲུབ་རིན་ཆེན་ཉི་འོད། སྐྱེར་རྟ། ཚེ་དཔག་གྲུབ་རྒྱལ་མ། མ་མགོན་འཁོར་ལྔའི་རྗེས་གནང༌། ཕྱག་བཞི་པའི་བུམ་དབང་བཅུ་བཞི་ དང༌། ཚོ་རིང་མ་དང༌། ཕྱག་དྲུག་པའི་རྗེས་གནང༌། དུད་སོལ་མའི་གཏོར་དབང་སོགས་དང༌། དུས་མཁྱེན་བཀའ་འབུམ་དང༌། སེམས་འགྲེལ་སྐོར་གསུམ། ཐེག་བསྡུས། དབུ་མ་རིག་ཚོགས། རྒྱུད་འབུམ་དང་ཕར་ཆེན་གྱི་ལུང་སོགས་ཞུས། རྗེ་དཔའ་བོ་ནས། མཉམས་མེད་ཤཱཀྱའི་བསྟན་པ་རིན་ཆེན་འདིར་སོགས་ཀྱི་ཞབས་བརྟན་བཀའ་བརྩམ་གནང༌། སྲས་མཁར། གྲོ་བོ་ལུང༌། གཉའ་གཉའ། འགར་ཚང་སོགས་ཀྱི་གནས་གཟིགས་མཛད། དེར་ཞབས་རྗེས་ཞིག་ཀྱང་བྱོན། ཞྭ་དམར་ནག་ཕེབས་ནས་ལྷན་རྒྱས་དབང་ལུང་སོགས་ཕན་ཚུན་བསྟབ་རེས་མཛད། དེ་ནས་ཡབ་སྲས་གསུམ་པོ་ཡར་འབྲོག་གཡུ་མཚོར་ཕེབ་པ་དང་རིམ་པར་དཔལ་ཀུན་ཏུ་བཟང་པོའི་ནགས་ཁྲོད་དུ་ཕེབས། རྟེན་རྣམས་གཟིགས། དཔལ་གྱི་བསམ་ཡས་སུ་ཕེབས། དབུ་རྩེ་རིམ་གསུམ་སོགས་ལྷ་ཁང་ཐམས་ཅད་མཇལ། སེམས་བསྐྱེད་གླིང་དུ་ཞྭ་དམར་སྐུ་ཞབས་ནས་རྒྱལ་བ་མཆོག་དང་ལྷན་ཅིག་དབུ་མ་ལུགས་ཀྱི་སེམས་བསྐྱེད་གནང༌། པེ་ཧར་ལྕོག་ཏུ་ཕེབས། པེ་ཧར་སྐུ་ཕེབས་པས་སུམ་སྐས་ལས་ལག་པ་དར་ལྕིབས་བཅས། རྒྱལ་ཚབ་སྤྲུལ་པའི་སྐུའི་ཕྱག་ནས་འཐེན་པའི་ཞབས་ཕྱི་བྱེད་པ་ན་རྗེ་ཉིད་དགྱེས་པའི་ཉམས་ཀྱིས་ཕྱག་བརྐྱང་པར་མཛད། སྙེ་ཐང་འོད་དུ་ཕེབས། ཇོ་བོ་ཆེན་པོའི་མཆོད་སྡོང་དང༌། གསོལ་ ལྷུང༌། གསིལ་བྱེད། སྐུ་འབུམ་རྣམས་མཇལ། གར་གྱི་དབང་པོ་ནས་ཇོ་བོའི་སྐུ་འདྲའི་མདུན་དུ་ཐོགས་མེད་ལུགས་ཀྱི་སེམས་བསྐྱེད་གནང་བ་དཔལ་ཀརྨ་པ་དང་ལྷན་ཅིག་ཏུའོ། །མདོ་སྡུད་པའི་ལྗགས་ལུང་ཀྱང་སྩལ། ལྷན་རྒྱས་མཚུར་ཕུར་ཕེབས་ལོ་མཇུག་བསྐང་གསོ་དང་ས་འབྲུག་ལོ་སར་གནང༌། ཟ་དམ་དུ་ཕེབས། རྗེ་འདི་གཟིམ་ཆུང་ཀརྨ་ལྷ་ཁང་དུ་བཞུགས།

ཞྭ་དམར་སྐུ་ཞབས་ནས་གསོལ་སྟོན་སོགས་ཡང་ཡང་སྩལ། རྒྱལ་བའི་དབང་པོ་དང་གོ་ཤྲཱིའི་དབུ་ཞྭ་བསྒྲོན། ཚོགས་འཁོར་སོགས་དང་འབུལ་ཆེན་བསྟབས། རྗེ་ཞྭ་དམར་ཐམས་ཅད་མཁྱེན་པའི་ཞལ་སྔ་ནས་ཕྱག་ཆེན་ལྷན་ཅིག་སྐྱེས་སྦྱོར་གྱི་ཁྲིད་དང༌། རྒྱལ་ཚབ་གྲགས་པ་དོན་གྲུབ་ཀྱིས་མཛད་པའི་ལམ་སྒྲོན་རྣམ་བཤད་ཀྱི་སྟེང་ནས་སྐྱེས་བུ་གསུམ་གྱི་ཁྲིད་གནང༌། བྱ་བཟང་བྲག་སོགས་འཕན་ཡུལ་སྐོར་གྱི་གནས་གཟིགས་མཛད་ནས་བྱང་སྟག་ལུང་དུ་ཕེབས་རྗེ་འདི་ཧོར་ཁང་དུ་བཞུགས། འཇག་སྤྱིལ་རིན་པོ་ཆེ། སིང་གླིང་བྲ་ག་སྐྱ་རྡོར་རྫོངས། གཙུག་ལག་ཁང་གསར་རྙིང་སྐུ་འབུམ་སོགས་མཇལ། འདུས་སྡེར་རྒྱལ་ཚབ་ནས་ལམ་སྒྲོན་གྱི་ཁྲིད་གནང༌། པུ་ཏོ་བ། ཤ་ར་བ། སྣེ་ཟུར་པ་སོགས་ཀྱི་སྒྲུབ་གནས་རྣམས་མཇལ། ཡེར་པ་ལྷ་རི་སྙིང་པོར་ཕེབས་རྟེན་བརྟེན་པ་རྣམས་ཞིབ་པར་མཇལ་ཏེ། ཟ་དམ་དང་མཚུར་ཕུ་བརྒྱུད། གཙང་སྡེ་སྲིད་ཀྱིས་སྤྱན་དྲངས་ཏེ་ཡངས་ཅན་ནས་སྟག་གྲུ་རིན་ཆེན་སྤུངས་པ་དང་འོག་མིན་གླིང་དུ་ཕེབས། ཀརྨ་བསྟན་སྐྱོང་དབང་པོས་ཆིབས་བསུ་བཅས་རྒྱལ་བ་རྣམ་གསུམ་རྒྱལ་མཁར་རྩེར་ཕེབས། ལོ་མཇུག་བསྐང་གསོ་དང༌། ས་སྤྲུལ་ལོ་གསར་དང་སྨོན་ལམ་ཆེན་མོའི་ཚོགས་དབུར་ཕེབས། གར་གྱི་དབང་པོ་ནས་དེར་འདུས་རྣམས་ལ་འབྲི་ཁུང་དགོངས་གཅིག་རྗེ་བརྒྱད་པའི་བཞེད་པ་ལྟར་དང༌། ཟབ་མོ་ནང་དོན་གྱི་ལྗགས་བཤད་སྩལ། སྤོང་བ་པའི་སྡེ་རྣམས་ལ་ཐུན་བཞིའི་ཁྲིད་སྩལ་བ་སོགས་གསན། ས་སྐྱོང་དམ་པ་ནས་རིགས་ལྡན་ཡོལ་བ་བཀྲམ་ནས་གར་འཆམས་སོགས་སྤྱན་གཟིགས་འབུལ་ཞབས་རྒྱ་ཆེར་མཛད། ཞྭ་དམར་སྐུ་ཞབས་ནས་སྒྲུབ་ཐབས་རྒྱ་མཚོའི་རྗེས་གནང་ཚར་གཅིག་ཞུས། ཡབ་སྲས་གཉིས་རྒྱ་ཚོ་པས་སྤྱན་དྲངས། 

དེ་ནས་རིམ་པར་སྟོད་ཕྱོགས་སུ་ཕེབས་པར་ཆིབས་སྐྱེལ་ཞུས་ཏེ་རྒྱལ་མཁར་རྩེར་ཕེབས། ཐ་སྐར་ཅན་གྱི་ཚེས་བརྒྱད་ལ་འོད་ཟེར་གླིང་གི་འདུས་སྡེ་འཛུགས་པར་མཛད། ལེགས་བཤད་གླིང་ནས་བཀའ་བཅུ་ཆོས་དར། ཉིན་གླིང་ནས་བཀའ་བཅུ་ཡེ་ཤེས་སོགས་བཞི་སྡེ། འོག་མིན་གླིང་ནས་བཀའ་བཅུ་འདྲེན་མཆོག །འདུལ་གྲྭ་གླིང་ནས་བཀའ་བཅུ་སྙིང་པོ་སོགས་བཅུ་ཕྲག་གསུམ་བསྒྲིགས་ནས་རིན་པོ་ཆེ་སྨྲ་སེང་ཆོས་འཆད་པ་པོར་བསྐོ་བར་མཛད། ལྕགས་རྟ་ལོར་གར་དབང་དྲུག་པ་སྐུ་བསྙུན་པ་ཐོས་ནས། སྐུ་རིམ་རྒྱ་ཆེན་བསྒྲུབས། རྒྱལ་བ་རྣམས་ཀྱི་རིགས་ཀྱི་བདག་པོ་མཆོག །ཞེས་སོགས་ཀྱི་བརྟན་བཞུགས་ཕུལ་གཙང་པས་སྤྱན་དྲངས་ཏེ་སྦ་ནམ་དུ་ཕེབས། བསྙེན་བསྐུར་ཞུས། ཧོར་གནམ་རུ་བ་སོགས་ཀྱིས་འབུལ་ཆེན་སྤུངས། ཉིད་ཀྱི་ཀློག་པའི་སློབ་དཔོན་སྐུ་ཡོལ་བའི་དགོངས་རྫོགས་བསྒྲུབས། རྒྱལ་བ་རྣམ་གཉིས་དྲུང་དུ་ཞུ་ཡིག་དང་སྐུའི་ཉེར་སྤྱད་ཆིབས་པ་ཟུང་རེ་སོགས་བསྐུར་ནས། གར་དབང་ཐམས་ཅད་མཁྱེན་པ་ཐ་མའི་མཛད་པ་ལ་ཕྱོགས་པ་མཁྱེན་ཏེ་ཕྱོགས་དེར་ཆིབས་བསྐྱོད་གནང༌། རྗེ་དཔའ་བོ་རིན་པོ་ཆེ་ཡང་མཁའ་སྤྱོད་དུ་གཤེགས་པའི་ཕོ་ཉ་བསླེབ་འཕྲལ། དུས་གསུམ་སྲས་བཅས་རྒྱལ་བ་མ་ལུས་པའི་སོགས་གསོལ་འདེབས་གནང༌། ཆུ་དབར་དུ་ཕེབས་ལམ་ཞིག་ཏུ་ཕྱག་རྗེས་ཞིག་ཀྱང་བྱོན། ཆུ་མིག་དངུལ་འབུམ་ནས་མཆོད་ཞལ་གྱིས་བཅུས་པ་འོ་མའི་མདོག་ཏུ་གྱུར། རྗེ་ཆོས་ཀྱི་དབང་ཕྱུག་ཐ་སྐར་ཅན་གྱི་ཚེས་བཅུ་གསུམ་ལ་ཞི་བར་གཟིམས་ནས་བྲིན་དུ་རྒྱལ་བའི་དབང་པོ་དང་མཇལ། སྐུ་གདུང་རིན་པོ་ཆེ་ལ་ཕྱག་མཆོད་བགྱིས། སྨན་ལུང་གི་གནས་གཟིགས་གནང༌། རྒྱལ་བའི་དབང་པོས་སྐུ་གདུང་སྔ་སོར་སྤྱན་དྲངས་ཏེ་ཕེབས། རྗེ་འདིས་སྒར་ཆེན་གྱི་དབུ་འདྲེན་མཛད་དེ་ཕྱི་ནས་ཕེབས། དམ་པ་སངས་རྒྱས་ཀྱི་གནས་དིང་རི་གླང་འཁོར་དང༌། བྲག་རྒོད་ཚང་ཅན་དང༌། དཔལ་ལྡན་ས་སྐྱ་རྣམས་མཇལ། རྨ་བྱར་ཡབ་གཏིང་སྐྱེས་སྡེ་སྲིད་ཀྱིས་མཇལ།

ས་དབང་དམ་པས་ཀྱང་བསྙེན་བསྐུར་ཚད་མེད་ཞུས། དེ་ནས་མཚུར་ཕུར་ཀར་སྡེ་ཀུན་འདུས་པའི་གདུང་མཆོད་ཀྱི་ཚོགས་དབུར་ཕེབས། རྗེ་འདིས་ཀྱང་རིས་མེད་ཀྱི་ཆོས་སྡེ་རྣམས་སུ་མཆོད་འབུལ་རྒྱ་ཆེར་མཛད། སྐབས་དེར་རྒྱལ་བའི་དབང་པོར་ཞབས་བརྟན་དངོས་རྫས་དང་བགྲང་ཡས་བསྐལ་པའི་སྔོན་ནས་འགྲོ་བ་ཀུན་སོགས་ཕུལ། ལོ་མཇུག་གི་དུས་རིམ་དང༌། ལྕགས་ལུག་ལོ་སར་སྨོན་ལམ་གྱི་འདྲེན་པར་ཕེབས། ལེགས་བཤད་གླིང་གི་རབ་འབྱམས་པ་ཀརྨ་ལྷ་མཆོག་ཞེས་པ་ཀློག་པའི་སློབ་དཔོན་དུ་བསྟེན། ཐུགས་འཛིན། ལྗགས་སྐྱོར། བགྲོ་གླེང་རྣམས་ཉིན་ལྟར་དུ་དཔྱིས་ཕྱིན་པར་མཛད། སྨྲ་སེང་གི་སྐབས་བསྡུས་ཚན་རྣམས་དང༌། ཀཱ་རི་ཀཱ་ལྔ་བཅུ་པ། ལམ་སྒྲོན། བྱམས་ཆོས་སྡེ་ལྔ། འཇུག་པ། རྣམ་འགྲེལ། མཛོད། ནང་དོན་རྣམས་ཐུགས་སུ་ཆུད་ནས། ལྷ་མདོངས་ལོ་ཆེན་གྱི་དབོན་བློ་གྲོས་མཆོག་ལྡན་ནས། ལཉ྄་ཝར་དང༌། སྒྲ་རྒྱུད་ཉུང༌། སྙན་ངག་མེ་ལོང་མ་རྣམས་གསན། དུས་འདིར། རྣམ་འགྲེལ་ལ་རྩ་སློབ་མཛད། དེ་ཡང་ཆོས་གྲགས་རྒྱ་མཚོའི་རིག་གཞུང་རྒྱ་མཚོ་ལྟར་དང༌། འདུལ་བ་མདོ་རྩའི་འགྲེལ་པ་ཉི་དཀྱིལ་ དང༌། རྗེ་བརྒྱད་པའི་མངོན་ཊཱིཀ་དང་མངོན་རྒྱན་ཊཱིཀ྄་རྗེ་བཙུན་ངལ་བསོ། འཇུག་འགྲེལ་གྲུབ་ཤིང་རྣམས་གསན། བར་སྐབས་རྣམས་སུ་བཀའ་རམ་རྣམས་དང་འབེལ་མཆིད་དུ་མས་སྦྱང་བརྡར་མཛད། རྟོགས་ལྡན་བློ་གྲོས་ནོར་ལྡན་ལས་བཀའ་འགྱུར་གྱི་ལུང་འཕྲོས་དང༌། ཐར་རྒྱན། གོ་ཤྲཱི་གོང་མས་མཛད་པའི་ཕྱག་ཆེན་ཁྲིད་ཡིག་དང༌། བློ་སྦྱོང་གི་གཞུང་ཡིག་རྙིང་རྣམས་ཀྱི་ལུང་གསན། ཉིན་ལྟར་གྱི་ཐུགས་དམ་འགྲིག་ཆགས་རྣམས་དང༌། ཟླ་དུས་ཀྱི་ཚེས་མཆོད་ཀྱི་རིགས་རྣམས་ཆག་མེད་གནང༌། སྐབས་དེར་འཆི་མེད་ཕོ་བྲང་གི་ཞལ་བའི་ངོས་སུ་ཞབས་རྗེས་ཞིག་བྱོན། ནམ་ཆི་ཇའི་སང་དང་སོག་པོ་ཀརྨ་དག་གིས་མཆོད་པར་བྱས། ཞྭ་དམར་པའི་དངུལ་གདུང་ལྷ་ཁང་བཞེངས་པའི་རྡོ་བ་ཉིན་རེ་ལན་ལྔ་དྲུག་རེ་སྐུ་རྒྱབ་ཏུ་དྲངས་པར་མཛད།

ཆུ་སྤྲེལ་སྨོན་ལམ་སོགས་གྲུབ་ནས། རྗེ་བཅུ་པ་ནས་སྒྲོལ་དཀར་རྗེས་གནང་དང༌། རྩ་གསུམ་དྲིལ་སྒྲུབ་ཚེ་དབང་བརྒྱ་རྩ་གནང༌། རིག་འཛིན་འཇའ་ཚོན་སྙིང་པོ་དང་མཇལ། ནང་ཆེན་ཀརྨ་རབ་བརྟན། རིན་སྤུངས་པའི་ལྷ་བཙུན། ཟུར་མང་གར་དབང་བསྟན་སྐྱོང་པ། ཆེ་ཚང་བསོད་ནམས་འགྱུར་མེད་སོགས་དབང་ཆོས་ཀྱིས་ཚིམས་པར་མཛད། འཛམ་གླིང་ཡོངས་གྲགས་ཞེས་པ་སུ་དང་གང་ལའང་མི་མགུ་པས་དེས་ཀྱང་མཁས་མཐོང་གི་བསྔགས་པ་བརྗོད། སྣེའུ་གདོང་རྩེར་ཆུ་འཁྱགས་ཀྱི་རྔོག་མ་བ་རུ་ར་ཙམ་བབ་པ་ན་སྡིགས་མཛུབ་གཏད་པའི་མོད་ལ་ཞི་བར་གྱུར། གོང་མ་ཆོས་ཀྱི་རྒྱལ་པོས་ལྷག་པར་གུས་པས་མཆོད། ཐར་པ་གླིང་དང་ཡར་སྟོད་ཀརྨ་ལྷ་ཁང་དུ་ཕེབ་ཚེ། གཞུང་ལུགས་གླིང་པས་བགྲོ་གླེང་གི་མཆོད་པ་ཕུལ། ཤེལ་བྲག་དང་ཚེ་ཆུ་འབུམ་པ་མཇལ། ཚལ་མིན་དུ་ཕེབས་སྐབས་ཟབ་སྐུར་ཕྱག་ནས་ཟུག །མཚུར་ཕུར་ཕེབས་སྐབས་བྱ་བཏང་བསྟན་པ་རྣམ་རྒྱལ་དང་གྲུབ་དབང་ཀརྨ་ནོར་བུས་ཡང་ཡང་མཇལ། ཡབ་རྒྱལ་པོ་གཤེགས་པའི་དགོངས་རྫོགས་རྣམས་བསྒྲུབས་ནས་སྐབས་འདིར་སི་ཏུ་ཆོས་ཀྱི་རྒྱལ་མཚན་རྗེ་དགུ་པས་ལུང་བསྟན་པ་ལྟར་གུར་ཁྱིམ་ཞེས་པར་སྐུ་ཐིམ་པར་གྱུར། ལྷོ་བྲག་ཏུ་གཙུག་ལག་རྒྱ་མཚོའི་གདུང་རྟེན་ལ་ཕྱག་ནས་གནང་སྐབས་ནས་འབྲུ་ཟུག།སྣ་དཀར་རྩེར་སྤྱན་དྲངས། དེར་སངས་རྒྱས་ཀྱི་འཕེལ་གདུང་ལ་བར་སྐབས་འཕེལ་རྒྱུན་ཆད་པར་ཁྲུས་གསོལ་བའི་མོད་ལ་མང་དུ་འཕེལ་ཞིང་དེ་ཕྱིན་ནས་འཕེལ་བའི་རྒྱུན་ཚུགས། མཚུར་ཕུར་ཕེབས་ནས་སི་ཏུ་རིན་པོ་ཆེའི་དགོངས་རྫོགས་མཆོད་འབུལ་བསྒྲུབས་པ་དང་གར་དབང་ཐམས་ཅད་མཁྱེན་པའི་དངུལ་གདུང་ལ་ལྷན་རྒྱས་ནས་རབ་གནས་མཛད། འབྲི་གུང་ཆོས་རྗེ་ངག་དབང་རིན་ཆེན་དཔལ་གྲུབ་ཕེབས་པས་མཇལ། ཁྱུང་རྫོང་དང་དབང་ཕྱུག་ཕུག་ཏུ་བཅད་རྒྱ་མཛད། ཡུམ་འདའ་ཀ་མའི་དབང་བསྐུར་དང་འཕོ་འདེབས་བྱང་བཞུ་སོགས་མཛད། སྐབས་དེ་རྣམས་སུ་ཕྱོགས་ཀྱི་མཇལ་འབུལ་སོགས་སྤྲིན་ལྟར་འཐིབ།

སོག་ཡུལ་དུ་སོང་བའི་བླ་མ་རྣམས་ཀྱིས་འབུལ་ཆེན་བསྟབས། ཁར་ཁའི་རྒྱལ་པོ་ཨར་ས་ལགས་ཀྱི་དཔུང་ཆེན་ལྷགས་པར་རྒྱལ་བ་མཆོག་གི་བཀའ་ལྟར་ཟུལ་ཕུར་ཕེབས་ཏེ་དེ་དང་ཆོག་ཐུའི་འབུལ་སྐྱེལ་བ་སོགས་ལ་མཇལ་ཁ་གནང༌། སོག་དམག་ཡར་འབྲོག་ཏུ་བབ་པས། སྡེ་པ་གཙང་པས་ཞུས་ངོར་དམག་དཔུང་དེ་རྣམས་ཕྱིར་བཟློག་པར་མཛད། ཡངས་ཅན་འདུས་སྡེར་སློ་སྦྱོང་ཁྲིད་དང༌། བརྒྱད་ཅུ་སྐོར་ལ་ཡོངས་རྫོགས་དགེ་བསྙེན་སྩལ། འབྲུམ་ནད་མཆེད་པར་ཡངས་པའི་གྲོང་ཁྱེར་ལ་འཇུག་པ་ཉིན་ལྟར་གསུངས་པས་རྒྱུན་ཆད། བླ་སྨན་པ་མང་ར་ནས་སྦྱར་སྤོས་ཀྱི་བམ་པོ་ཕུལ་བས་ཐུགས་དགྱེས་པ་མཐོང་ནས། ཁོ་པས་འདི་འདྲ་ཀརྨ་པར་ཕུལ་ནའང་ཅི་མ་རུང་བསམ་པ་མཁྱེན་ནས་ཁྱོད་ཀྱི་ཡིན་བྱས་ནས་བདག་གིས་འབུལ་ཆོག་གསུངས་པས་ཁོང་རང་ཧ་ལས་པར་གྱུར། མཛོད་པ་འདས་པའི་སྐྱེ་བ་གར་འོང་ཞུས་པས། རང་དབང་དུ་འདུ་བ་ཞིག་ཡོང་ཞེས་གསུངས་པ་ལྟར། མཆོད་གཞིས་བཀྲ་ཤིས་གཤོངས་ཞེས་པར་བྱུང་བ་ངོས་འཛིན་མཛད་ནས་འོད་ཟེར་གླིང་དུ་སློབ་གཉེར་ལ་སྦྱར། སྡེ་པ་ཕོ་བྲང་བ་ཀརྨ་འཇིགས་མེད་ཕྱག་མཛོད་དུ་བསྐོས། ཁ་རེག་སྐུ་སྐྱེ་རྣམ་གཉིས་ལ་འདོད་ཆོས་སོགས་གནང༌། གྲུབ་བརྙེས་དྲུང་ཡིག་པ་བློ་གྲོས་ནོར་ལྡན་ལས་དབང་ཆོས་ཅི་རིགས་པ་ཞིག་གསན། ཆུ་བོ་རིར་ཕེབས། བླ་མ་རྫོགས་ཆེན་པས་རང་གི་དགོན་གནས་སོགས་ཕུལ། ཉིན་ལྟར་དུ་གནས་ལ་ཞབས་སྐོར་གནང༌། དེར་ཞབས་རྗེས་ཞིག་ཀྱང་བྱོན། དགེ་སློང་རྒྱ་མཚོའི་སྤྱིལ་བུར་ཞལ་བའི་ངོས་སུ་ཕྱག་ཞབས་བཞིའི་རྗེས་བྱོན། རི་བོ་ཆེའི་ཆོས་རྗེ་གྲགས་པ་རྒྱལ་མཚན་ཕེབས་པས་མཇལ་སྒྲོལ་དཀར་རྗེས་གནང་སོགས་སྩལ། ཇོ་བོའི་སྒྲོལ་མ་ཉེར་གཅིག་གི་རྗེས་གནང་དང༌། ཚུར་ལ་ཕྱག་བཞི་པའི་བུམ་དབང་བཅུ་བཞི་སོགས་གསན་པར་མཛད། ཚེ་ཆུ་སྒྲུབ་སྡེ་པ་སོགས་ལ་ཕྱག་ཆེན་གྱི་ཁྲིད་མདོ་ཏིང་འཛིན་རྒྱལ་པོའི་རྒྱབ་ཤ་ཅན་དང་ཆོས་དྲུག་གི་ཁྲིད་སྩལ། ཁ་རེག་སྤྲུལ་སྐུ་བསྟན་སྲུང་པས་སྤྱན་དྲངས་ཏེ་ཁ་རེག་ཏུ་ཕེབས།

རྟེན་དང་བརྟེན་པར་བཅས་པ་རྣམས་གཟིགས་ཚོགས་འཁོར་མཛད། སྡེ་པ་བྲག་ཁ་པའི་རྗེས་སྒྲུབ་ལ་ཕེབས་སྡེ་པ་གཞུང་དང་དཔོན་ས་ནས་འབུལ་ཆེན་བསྟབས། གདན་ས་ཐེལ་དང༌། ཟངས་རི་མཁར་དམར་དང་བསམ་ཡས་རྣམས་སུ་ཕེབས། རས་ཆུང་སྦུག་ནས་རྒོད་ཚང་སྤྲུལ་པའི་སྐུ་དང༌། ཀརྨ་བཀའ་བརྒྱུད་སྒྲོན་མེ་བཅས་མཇལ་བར་ཕེབས། གཞུང་སྦྲེ་ཞིང་དུ་ཕེབས། མར་པའི་གདུང་འབུམ་དང་རྗེ་མི་ལའི་སྒྲུབ་ཕུག་མཇལ། ཟངས་རི་དཔོན་སའི་རྗེས་སྒྲུབ་ལ་སྤྱན་དྲངས་པར་ཕེབས་དེ་ནས་་ལྷ་ཡུལ་གྱི་ལ་མོར་བཞུགས་སྐབས་ཞིབ་ཆང་གི་དབུས་སུ་ཕྱག་རྗེས་བྱོན་པ་དྲུང་རམ་ཚོགས་གཉིས་ཀྱིས་བཀའ་བཅུ་འབྱུང་ནས་ཀྱི་བྱ་བཏང་རིན་པོ་ཆེའི་དངུལ་གདུང་གི་ནང་རྟེན་ལ་འབུལ་སྙམ་པ་ཤར་་བ་དེ་མཁྱེན་ནས། ཁྱོད་རང་གི་དེ་དང་དེ་ལྟ་བུ་སེམས་སོ་ཞེས་རྒྱང་རིང་དུ་བསྐྱུར་པར། སླར་བཙལ་ནས་རྙེད། དེར་ཞབས་འདྲེད་ལྟར་མཛད་ནས་ཞབས་ཟུང་གི་རྗེས་རྡོ་བར་བྱོན་པ་ད་ལྟ་མཚུར་ཕུར་ཡོད། བཟེད་གཞིས་ཀར་རྒྱལ་བའི་དབང་པོ་མཇལ་ནས་ཞབས་བརྟན་གནད་འགྲོ་ཕུལ་བ་དང༌། རྗེ་ཉིད་འགོག་སྙོམས་ལ་བཞུགས་པ་རྒྱལ་བ་མཆོག་གིས་རྒྱུད་མང་གི་སྒྲས་བསྐུལ་བར་མཛད། རྗེ་ཀརྨ་པ་ཆེན་པོ་ཇོ་ཤཱཀ་ལ་ཞབས་སྐོར་དུ་ཕེབས་པའི་ལམ་ཁར་འཇང་རྒྱལ་པོའི་འབུལ་སྐྱེལ་བ་རྣམས་ཀྱིས་མཇལ། དབུ་ཞྭ་གཉིས་བསྒྲོན། ལྷ་ལྡན་དུ་ཕེབས་གནས་རྟེན་རྣམས་མཇལ། རྗེ་དབོན་ནམ་མཁའ་འདའ་ཀརྨའི་དབང་དང་སྐུ་གཤེགས་ཚེ་ལམ་སྟོན་སོགས་མཛད། ལྷན་རྒྱས་གནས་ནང་དུ་ཕེབས་རྗེ་དབོན་གྱི་རྗེས་སྒྲུབ་མཛད། མཚུར་ཕུ་དང་གཟེད་གཞིས་ཀར་ཕེབས། དེ་ཚེ་བྱང་ཕྱོགས་ནས་ཨོ་རོད་བསྟན་འཛིན་ཆོས་རྒྱལ་གྱི་དཔུང་ཆེན་བསམ་འགྲུབ་རྩེར་ཐེག །རྒྱལ་བ་མཆོག་བརྒྱད་གྲྭར་བཞུགས། རྗེ་གཙུག་ལག་རྒྱ་མཚོའི་སྤྲུལ་སྐུ་སྡེ་པ་ལྷ་ཡུལ་པའི་ཞལ་ངོར་འཁྲུངས་པ་སྤྱན་དྲངས་ཏེ་ལྷོ་བྲག་ཏུ་ཕེབས། རྗེ་འདི་ཉིད་ཀརྨ་པའི་སྒར་དུ་སྤྱན་དྲངས་ནས་ཀརྨ་པ་ཉིད་ཀྱི་ཆིབས་ཁ་བ་མཛད།

ཡབ་སྲས་བཀའ་བགྲོས་ཏེ་ཀོང་དམག་རྣམས་ཕྱིར་བཟློག་པར་མཛད། རྗེ་ཉིད་གངས་དཀར་རྡོ་རྗེ་གདན་དུ་ཕེབས་དེར་གནས་ཀྱི་སྐྱེ་འགྲོ་རྣམས་གཡུལ་ངོར་འཆི་བའི་དུཿཁ་ལས་བསྐྱབས། དེ་ནས་གཞིས་ཀ་རྩེར་ཕེབས། རྒྱལ་པོ་ཆེན་པོ་མཆོད་ཡོན་ལྷན་ཅིག་ཏུ་རྗེ་འདིའི་ཞབས་ལ་གུས་པས་བཏུད། ཀརྨ་པ་ཆེན་པོ་ཡང་ཕེབས་ཏེ་དུས་ཀྱི་འཁྲུགས་པ་དེ་ཞི་བའི་བཀའ་སྩལ་ཡང་སྔོན་གྱི་ལས་ལ་བྱ་ཐབས་བྲལ། ཡབ་སྲས་ལྷན་ཅིག་དགའ་གདོང་ནས་རོང་ཆེན་བརྒྱུད་ལེགས་བཤད་གླིང་དུ་ཕེབས་རིམ་པར་ལྷོ་བྲག་ཏུ་ཕེབས་རྗེ་འདིས་དཔའ་བོ་སྤྲུལ་སྐུར་དབང་ལུང་སོགས་སྩལ། འདུས་སྡེར་ཕྱག་ཆེན་དང་ཆོས་དྲུག་གི་ཁྲིད་སྩལ་དེ་ཕྱོགས་ཀྱི་གནས་རྟེན་རྣམས་མཇལ། རྒྱལ་བའི་དབང་པོ་ནས་མཁན་པོ་མཛད་དེ་གྲངས་ཚང་བའི་དགེ་འདུན་གྱི་དབུས་སུ་བསྙེན་པར་རྫོགས་པར་མཛད། དངུལ་སྲང་ཉིས་བརྒྱ་ལས་རྗེ་རྒྱལ་བའི་དབང་པོས་ཕྱག་བླུགས་མཛད་པའི་སྒྲོལ་མའི་སྐུ་ཞིག་གནང༌། དེ་ནས་གར་དགེའི་ནང་ཁུལ་གྱི་དོན་དུ་རྒྱལ་ཚབ་དམ་པ་གཙང་ཕྱོགས་སུ་ཆིབས་བསྒྱོད་དེ་སྲིན་ལག་ཞེས་པར་ཕེབས་པ་ན་རྗེ་ངག་དབང་བཀྲ་ཤིས་དཔལ་གྲུབ་ཡང་དེར་ཕེབས། རྒྱལ་ཚབ་རིན་པོ་ཆེ་འདི་སྐུ་ཐོར་བཞེས་པས་ཀརྨ་པ་ནས་ཕྱག་རྡོར་གྱི་སྐུ་ཁྱད་པར་ཅན་ཕྱག་བླུགས་ཞིག་སྩལ། བཀྲ་ཤིས་དཔལ་གྲུབ་ནས་རྗེ་ཉིད་ཀྱིས་ཐུགས་བཞེད་ལྟར་རྣམ་འཇོམས་བྱ་བས་ཁྲུས་དང༌། ཚེ་དཔག་དཀར་པོ་ཡང་གསང་ལྷན་སྐྱེས་དང༌། ཚེ་དཔག་མེད་སྤྲུལ་སྐུ་དང༌། གྲུབ་རྒྱལ་མ་ཡོངས་གྲགས་བཅས་ཀྱི་དབང་བརྒྱ། རྗེ་སྡིག་ལུང་བའི་ལུགས་ཀྱི་སུན་བཟློག་དང་སྦྲེལ་བའི་ཞབས་བརྟན་ཕུལ། ཕྱག་བཞི་པ་དང་ལེགས་ལྡན་གྱི་གཏོར་ཟློག་བཅས། སྐུ་སྲུང་བསྙུན་གཡོག་ཐམས་ཅད་ཞབས་དྲུང་རང་ནས་ཞུས། དེ་ནས་གཞིས་ཀ་རྩེར་ཕེབས་ཏེ་སའི་ཚངས་པར་དྲང་པོའི་ཞུ་གསོལ་ཕུལ། བཀྲ་ཤིས་ལྷུན་པོར་པཎ་ཆེན་རིན་པོ་ཆེ་མཇལ་ཞིང་ལེགས་ཚོགས་སུ་གྱུར་ཤང་རྣམ་གླིང་དུ་གཞི་འཇགས་བཞུགས།

སྟག་ལུང་ཞབས་དྲུང་ལ། སྙིང་རྗེ་པད་དཀར་དང༌། རྒྱ་རོལ། འཛང་བླུན། སྐལ་བཟང། དུས་མཁྱེན་བཀའ་འབུམ། མི་བསྐྱོད་རྗེའི་ཁྲིད་ཐུང་པུ་སྟི། སྐུ་གསུམ་ངོ་སྤྲོད། རླུང་སེམས་དབྱེར་མེད་ཀྱི་བཤད་ཆེན། སྙིང་པོ་གསང་དོན། རྒན་པོའི་རླུང་སྨན་རྣམས་ཀྱི་ལུང་སྩལ། སྟག་ལུང་ཞབས་དྲུང་ནས་ཆོས་དབང་བླ་མ་གསང་འདུས་ཀྱི་དབང་ ཆེན། ཟླུམ་པོ་བཞི་དབང༌། བྱང་གཏེར་དྲག་མཐིང་སོགས་ཀྱི་དབང་བཀའ་བརྒྱད་ཙམ་ དང༌། མཁའ་འགྲོ་རྒྱ་མཚོ། སྡོམ་འབྱུང༌། སྦྲང་ཡོན། རྡོ་རྗེ་མཁའ་འགྲོ་སོགས་དབང་སྣ་ལྔ་བཅུ་སྐོར་གསན་པར་མཛད། རྒྱལ་མཁར་རྩེར་ཕེབས༌། གོང་ནས་མཚུར་ཕུ་སོགས་ཀམ་ཚང་གི་ཆོས་སྡེ་ཉེར་གཅིག་ཙམ་གནང་ཞིང་བོད་ཡུལ་ཀྱི་ཀར་སྡེ་ཀུན་གྱི་འདྲེན་པར་མངའ་གསོལ། མཚུར་ཕུ་རྩིས་བཞེས་དང༌། ཆོས་སྡེ་སོ་སོར་མི་སྣ་བཀྲམ་པ་སོགས་མཛད། སྙེ་ཐང་གི་གནས་གཟིགས་གནང༌། གཞུང་ས་ནས་ཐབ་བསུ་བཅས་ལྷ་སར་ཕེབས། དཀྱིལ་འཁོར་སྟེང་དུ་མཆོད་ཡོན་གྱིས་མཇལ་ཞིང་བསྙེན་བཀུར་རྒྱ་ཆེན་ཞུས། དེ་ནས་མིའི་བདག་པོའི་བཀས་ཀོང་པོར་ཕེབས། རྩེ་ལྷ་སྒང་དང༌། ཕྲག་སུ་རུུ་གདོང་སོགས་སུ་འཁྲུགས་པ་རྣམས་ཞི་བར་མཛད། རྩེ་ལེ་སྤྲུལ་སྐུ་སོགས་ལ་བཀའ་ཆོས་དང༌། སྒམ་པོ་གདུང་བརྒྱུད་དང་ཆོས་རྗེར་དབང་ལུང་སོགས་ཀྱིས་རྗེས་སུ་བཟུང༌། སྒམ་པོ་པའི་ཐུགས་བཞེད་ལྟར་རྟ་ཕག་གི་གསོལ་འདེབས་བརྩམ། རཏྣ་དང་ཞིག་གླིང་འཇའ་ཚོན་པ་རང་གི་གཏེར་ལུང་ནས་ཆོས་བདག་དུ་ལུང་བསྟན་པ་དུས་ལ་བབས་པར་གཟིགས་ནས་རིག་འཛིན་འཇའ་ཚོན་སྙིང་པོ་སྒར་དུ་སྤྱན་དྲངས། ཐོག་མར་གཏེར་སྟོན་རང་གི་ཐུགས་བཞེད་དབང་ཆོས་སོགས་ཕུལ་ནས། རྟ་ཕག་དང་ཞི་ཁྲོ་ངེས་སྙིང་དཀོན་མཆོག་སྤྱི་འདུས་ཐུགས་དམ་མཛད། སློབ་དཔོན་ལྷ་མཆོག་གི་བཀའ་དྲིན་བསབ་པའི་ཕྱིར་ལེགས་གླིང་དུ་དུས་ཇ་དང༌། གཙུག་ལག་ཁང་དུ་བ་དན་བཟང་པོ་ཞིག་ཕུལ། འོག་མིན་གླིང་གི་མཆོད་གཞིས་རྣམས། བཟད་དང་སྲས་མཁར་སོགས་ཀྱི་ཆབ་མར་འོད་ཟེར་གླིང་པའི་བསྟི་གནས་སུ་ཐོབ།

ལེགས་བཤད་གླིང་དུ་སློན་དཔོན་དོ་བོ་རི་པ་ཀརྨ་བློ་མཆོག ཡངས་ཅན་དུ་སྟག་ཚང་ངག་དབང་བཀྲ་ཤིས་འགོད་པ་སོགས་ཀར་སྡེ་ཐམས་ཅད་རྗེ་འདི་ཉིད་ཀྱིས་ཤེས་འཇུག་གི་ལུང་བཟང་ཐོབ། ལེགས་གླིང་ཚོགས་མང་ལ་སྒྲོལ་དཀར་དང་ཕྱག་རྡོར་དང༌། རྣམ་འཇོམས་ཀྱི་རྗེས་གནང་སྩལ། ཟླ་ཕྱེད་གསོ་སྦྱོང་བཙུགས། རྗེ་ཉིད་ནས་མདོ་དོན་པ་སོགས་གནང༌། དམ་པ་འདིས་བསྙེན་པར་རྫོགས་ནས་ལོ་བཅུ་མ་ཚང་བས་གཞན་ལ་སྡོམ་པ་འབོགས་སུ་མི་རུང་ཕེབས་པར། རྗེ་བཀྲ་ཤིས་དཔལ་གྲུབ་ནས་གང་ཟག་སྤྱིར་དེ་ལྟར་ལགས་ཀྱང༌། རྗེ་ཉིད་ནི་འདུལ་བ་ལ་བྱང་བས་རུང་ཚུལ་ཞུས་ཏེ་དེ་ནས་བཟུང་དོན་གཉེར་ཅན་རྣམས་ལ་རབ་བྱུང་དང་བསྙེན་རྫོགས་ཁོ་ན་གནང༌། གཞུང་མཆོད་ཡོན་ནས་ཀརྨ་པ་ཉིད་མཚུར་ཕུའམ་ཐ་ན་ལྷོ་བྲག་ཙམ་དུ་གདན་ཆགས་པ་དང༌། རྒྱལ་ཚབ་རིན་པོ་ཆེ་འདི་ཉིད་ཀྱིས་ཇི་ལྟར་མཛད་པ་ལྟར་གནང་ན་ཐུགས་དགྱེས་པའི་མཆོད་གནས་སུ་གསོལ་བ་འདེབས་པའི་གསུང༌། རྒྱལ་དབང་ལྔ་པའི་ཕྱག་དམ་གནང་བའི་བཀའ་ཤོག་གནང་བ་ཀརྨ་པའི་ཕྱག་ཏུ་རྗེ་བཀྲ་ཤིས་དཔལ་གྲུབ་ཀྱིས་ཞུ་ནན་བཅས་ཕུལ་ཡང་ཐུགས་མ་གཏད་ནས་ལྷོ་ཕྱོགས་ཀཱ་མ་རཱུ་པ་དང་ཉེ་བར་ཕེབས་སོང་བས་མི་ཡི་བདག་པོ་རྣམས་ཐུགས་འཁྲུགས་པས་ཆོས་སྡེ་རྣམས་ལ་བཀའ་བཀྱོན་ཆེན་པོ་དང༌། སྟག་ལུང་ཞབས་དྲུང་ལའང་གཟིགས་པ་འཇོལ་བར་གྱུར་པའི་སྐབས། རྗེ་འདི་ལྷ་ལྡན་དུ་ཕེབས་ནས་ཡིན་ལུགས་རྣམས་སྙན་དུ་ཞུས། ཞབས་དྲུང་ནས་དབུ་བསྙུང་འབུལ་དགོས་བྱུང་འདུག། 

རྒྱལ་དབང་ལྔ་པ་ཆེན་པོ་ནས་ཀྱང་ཀརྨ་པས་མཐའ་དམག་ཁྲིད་པར་བཤམས་ཞེས་སོགས་གསུངས་འདུག་མོད་ཀརྨ་པ་དངོས་ནི་འཁྲུལ་ཞིག་ཆེན་པོར་འདུག་པས་དེ་འདྲ་ཐུགས་ལ་ཤར་བའི་རིགས་སུ་མི་འདུག་ཅིང་སྐབས་དེ་རྣམས་སུ་ཀར་གཙང་ཡོན་མཆོད་ཀྱི་ནང་ཁུལ་ཡང་དེ་ཙམ་ཞིག་མེད་པར་མངོན་ནོ། །ངག་དབང་བཀྲ་ཤིས་དཔལ་གྲུབ་ལ་མི་བསྐྱོད་རྗེ་ཡི་ཡིག་ཆ་ལས་བདེ་མཆོག་དཀར་པོའི་དབང་བསྐུར་མཛད། རྡོར་དབྱིངས་དབང་དང༌། ཆོས་ཆུང་བརྒྱ་རྩ་དཔེ་ཆོས་རིན་སྤུངས་སོགས་ཀྱི་ལུང་གསན། ཉིན་གླིང་དུ་དྲུང་རམ་སྨིན་གྲོལ་ཡང་རིར་ཀརྨ་རྣམ་རྒྱལ། མཚུར་གྲྭ་ཚང་དང་ཟུར་རི་གཉིས་འཛིན་དུ་དྲུང་པ་རིན་པོ་ཆེ། འོད་ཟེར་གླིང་དུ་རབ་འབྱམས་པ་ཡེ་ཤེས། ཚེ་ཆུ་སྒྲུབ་སྡེ་དང༌། བྱང་གླིང་ལ་ཀྲེ་བོ་ཆོས་རྗེ་རིན་པོ་ཆེ་རྣམས་བསྐོས། རྗེ་ཉིད་མཚུར་ཕུར་རྟག་བཞུགས་མཛད་སྟག་ལུང་ཞབས་དྲུང་གིས་བླུན་དད་ཅན་རྗེས་སུ་བཟུང་ཕྱིར་གསོན་བྱང་ཞིག་དགོས་ཞེས་བསྐུལ་ནས་རྡོ་རྗེ་མཁའ་འགྲོའི་སྦྱིན་སྲེག་འདི་མཛད། མེ་ཁྱི་ལོར་གཡུང་དར་རྒྱས་གླིང་དུ་ཕེབས་གླིང་གི་ཉམས་གསོ་དང་རབ་གནས་མཛད་པས་ནས་འབྲུ་རྣམས་གོས་སྐུ་ཕ་རིར་བཀྲ་མ་པར་ཡང་སྒྲ་དང་བཅས་ཏེ་ཕེབས། དེར་བཅའ་ཡིག་མཛད། ལམ་སྒྲོན་དང༌། བློ་སྦྱོང་དོན་བདུན། མཚོན་ཆ་འཁོར་ལོ་རྣམས་དང༌། སྨན་བླ། གདུགས་དཀར། སེང་གདོང་མ། གོས་སྔོན་ཅན་རྣམས་ཀྱི་རྗེས་གནང་སྩལ། གཞན་འགར་ཕག་མོའི་དབང་དང་རྗེ་བརྒྱད་པའི་ཁྲིད་ཐུང་པུ་སྟིའི་ལུང་མཛད། གངས་ར་ལོ་ཆེན་དང་གླང་བུ་པ་སོགས་ལ་བཞེད་ཆོས་རྣམས་གནང༌། གངས་ར་ལོ་ཆེན་ལས་གསན་པ་མང་པོ་མཛད། མང་པོར་བསྙེན་རྫོགས་གནང་བ་དང་ཞྭ་ཞལ་མང་པོ་བསྟན་དྲུང་རམ་དར་རྒྱས་ཀྱི་སྐུ་སྐྱེར་ཕྱག་ཆེན་ཁྲིད་དང་རྗེས་གནང་གཅིག་ཤེས་ཀུན་གྲོལ་སོགས་གནང༌། ཡངས་ཅན་དུ་ཕེབས། འདུས་སྡེར་དམ་ཆོས་པད་དཀར་དང༌། མཚན་བརྗོད། རྗེ་ཉིད་ཀྱིས་མཛད་པའི་རྡོ་རྗེ་གཏུམ་པོའི་སྒྲུབ་ཐབས། སྤྱི་འདུས་ལྗགས་ལུང༌།

བདེ་མཆོག་རྒ་ལོ་ལྷ་ལྔའི་དབང༌། སྒྲོལ་དཀར་རྗེས་གནང༌། མི་བསྐྱོད་ཞབས་ཀྱི་ཟབ་རྒྱས་སྣང་བ་སོགས་སྩལ། རྒྱབ་རིར་ལྷ་བསངས་བཏང༌། ཐང་ལྷ་དངོས་སུ་བྱུང་ནས་ཕྲིན་ལས་བསྒྲུབ་པར་དམ་བཅས། མཚུར་ཕུར་ཕེབས་མཆོད་གོང་རྟེན་གསུམ་རྣམས་ལ་རབ་གནས་གནང་བས་མཁར་ནག་ཆུ་ཕར་ཚུར་དུ་སིལ་སྒྲ་དང་བཅས་བབས། གོང་དུ་སྤྱི་འདུས་ཚེས་བཅུའི་སྲོལ་བཙུགས། ངག་དབང་བཀྲ་ཤིས་དཔལ་གྲུབ་ཀྱིས་ཞབས་བརྟན་ཕུལ། ཡངས་ཅན་སྒོམ་ཆེན་ཉི་མ་སོགས་ལ་རྩ་གསུམ་དྲིལ་སྒྲུབ་དང༌། མི་འཁྲུགས་པའི་དབང་དང༌། གསང་ལམ་བླ་སྒྲུབ་ཀྱི་ལུང་སྩལ། ཟུར་མཚུར་སོགས་ལ་ཕྱག་ཆེན་སྨིན་ཁྲིད་དང་རོ་སྙོམ་ཁྲིད་སོགས་གནང་ནས་ཅོག་མཚམས་ཀྱི་རྒྱུན་ཚུགས། བདེ་ཆེན་ཡང་རིའི་ཞིག་གསོ་དང༌། རང་བྱུང་སྐུ་བརྙན་ལ་ཉམས་གསོ་རབ་གནས་མཛད་པས་སྐུ་འདྲ་ལས་འོད་འཕྲོ་བ་བྱུང་དེར་གནས་དེ་ཡི་བརྟན་མ་གཡས་མདའ་དར་དང་གཡོན་བདུད་རྩིའི་བུམ་པ་འཛིན་པ་གླ་བ་ལ་ཞོན་པའི་གླ་བའི་སྐེར་དུང་དཀར་གཡས་འཁྱིལ་བཏགས་པ་ཞིག་གིས་ཕྱག་བསྐོར་བྱེད་པ་བྱུང༌། སྐུ་འཁོར་རྣམས་ཀྱིས་ཀྱང་རི་བ་ཙམ་མཐོང༌། གཏོར་མ་གནང་ནས་གཏོར་ཆོག་ཞིག་ཀྱང་མཛད། གཡུང་དར་གླིང་དུ་ཕེབས་གསུང་ཆོས་དང་བཀོད་པ་མཛད། དབང་ཕྱུག་ཕོ་བྲང་གི་ཞལ་བའི་ངོས་སུ་ཞབས་རྗེས་ཞིག་བྱོན། སྙེ་མོ་ཟམ་པ་མི་བརྟན་པར་ཕྱག་ནས་གནང་བས་དེ་ཕྱིན་ཆད་བརྟན་པར་བྱུང༌། མཚུར་ཕུར་ཕེབས། ཡངས་ཅན་པ་མང་པོར་ཁ་ཆེ་པཎ་ཆེན་གྱི་བདེ་མཆོག་དཀར་པོའི་བྱིན་རླབས་དང༌། སྤྱི་འདུས་ཞི་དྲག་སེང་གདོང་ཚེ་དབང་བཅས་མཛད། རྡོར་སེམས་བུམ་ཆོག་མཛད་པའི་བུམ་ཆུ་ལུད། དེ་ལས་རིལ་བུ་བྱས་པའང་མང་དུ་འཕེལ། རིལ་ནག་མཛད་པའང་མང་དུ་འཕེལ། རྙིང་ལུགས་རིལ་སྒྲུབ་གནང་བར་སྐུ་པང་དུ་འཕུར་བའི་རིལ་བུ་ལས་བདུད་རྩི་བབས། སྟག་ལུང་བཀྲ་ཤིས་དཔལ་གྲུབ་ཁམས་སུ་ཕེབ་པའི་སྐུ་བརྫངས་ཕུལ། སྡེ་སྲིད་གཙོང་པ་འདས་པའི་འདས་རྫོངས་མཆོད་ཡོན་ནས་ཕུལ་བར་བསྔོ་སྨོན་གནང༌།

ས་གླང་ལོར་མཎྜལ་བཞི་ཆོག་དང་སྒྲོལ་མདོས་སོགས་མཛད། ཡངས་ཅན་མཁན་པོར་འཇིགས་མཛད་ཀྱི་དབང་མཛད། ཨོ་རོད་རྒྱལ་མོའི་བསྔོ་རྟེན་འབྱོར། ཡང་ཟུར་གྱི་གྲྭ་པ་ཉིས་བརྒྱ་སྐོར་ལ་རྗེ་དགུ་པའི་ཕྱག་ཆེན་ཁྲིད་རྒྱས་པ་དང༌། རླུང་སེམས་དབྱེར་མེད་ཀྱི་ཁྲིད་བླ་སྒྲུབ་ཕྱི་ནང་གསང་གསུམ་རྣམས་སྩལ། ཡངས་ཅན་དུ་ཀརྨ་ཉི་མ་བསྐོས། བསྟན་རིམ་དུ་སྒྲོལ་མ་དང་ཤེར་སྙིང་འབུམ་ཐེར། བཀའ་བརྒྱད་ཀྱི་གཏོར་བཟློག། བཀའ་འགྱུར་གསུང་སྒྲོགས་མཛད། གཞུང་མཆོད་ཡོན་དུ་དབྱེན་ཞུས་འགའ་རེ་སོང་བའི་དག་ཐེར་དུ་ལྷ་སར་ཕེབས། རྒྱལ་དབང་ལྔ་པ་མཆོད་ཡོན་མཇལ་བས་ཐུགས་དག་པར་མ་ཟད་གནང་ཆ་མང་པོའང་ཐོབ། རྩེ་ལྷ་སྒང་གི་རྗེ་ཆོས་གྲགས་རྒྱ་མཚོའི་གདུང་ལ་བྱོན་པའི་བཅུ་གཅིག་ཞལ་དེ་ཀོང་པོ་ཞིག་གིས་ཕུལ་བ་ལེགས་ཚོགས་ཆེ། ཟུར་རིར་མདོ་མཁར་སྐུ་སྐྱེ་དང༌། མཚུར་གྲྭ་ཚང་བླ་མར་ལྷ་ཕུ་སྐུ་སྐྱེ་བསྐོས། ཀྲེ་ཧོ་ཞིང་བརྗེས་པའི་འདྲེན་པར་བན་དེ་དགོན་དུ་སྤྱན་དྲངས་འབུལ་ཞབས་རྒྱ་ཆེར་ཕུལ། ཆུ་འབྲུག་ལོར་མཚུར་ཕུར་ཕེབས། གཅུང་འཇིག་རྟེན་དབང་ཕྱུག་གཤེགས་པར་རྗེས་སྒྲུབ་རྒྱ་ཆེན་མཛད། ཆུ་དབར་སྒྲུབ་སྡེའི་མཆོད་གཞིས་སྐོར་ལ་མཆོད་ཡོན་ལ་ཞུ་སྦྱར་མཛད། རྒྱལ་དབང་ལྔ་པ་རྒྱ་ནག་ཏུ་ཕེབས་པར། སྟོད་ལུང་ཚལ་སྤྲོར་མཇལ་ཕེབས་རྫོངས་ཕུལ། ཀུ་རུ་ཀུལླེའི་ཞི་བའི་སྦྱིན་སྲེག་མཛད་པའི་ཐབས་ཀྱི་རེ་ཁཱ་ཞལ་བའི་ངོས་སུ་ཐིམ་པ་ལྟ་བུའི་རང་བྱུང་དུ་གསལ་བ་དེ་ཐུགས་རྗེ་ལྷ་ཁང་དུ་དྲངས་ནས་ཕྱིས་དངུལ་གདུང་དུ་བཞུགས། བླ་མ་སྟག་ཚང་བར་ཕྱག་ཆེན། ཚེམ་བུ་སླར་ཁྲིད་སོགས་གནང༌། ཆུ་སྦྲུལ་ལོར་རྗེ་ལྔ་པ་ཆེན་པོ་རྒྱ་ནག་ནས་ལྷ་སར་ཕེབས་པར་ཞལ་མཇལ་དུ་ཕེབས་པར་རྩེ་ཤོད་ནས་རྐྱ་ཐབ་ཀྱི་བསུ་མ་བཅས་གནང༌། གོང་ཞབས་སུ་རྟ་ཉི་ཤུ་སྐོར་སོགས་ཕུལ། ཐུགས་ཕེབ་པའི་གསུང་གླེང་མང་དུ་མཛད། ཤིང་རྟའི་ལོ་སར་སོགས་མཚུར་ཕུར་མཛད། རྗེ་ལྔ་པ་ཆེན་པོ་ནས་སྐུ་སྐྱོས་དར་གོས་གསེར་དངུལ་སོགས་སྩལ་བ་འབྱོར།

རང་བྱུང་བའི་མཚལ་ཞལ་མ་གསོས་སྐུ་མཚམས་བདུན་ཕྲག་གཅིག་མཛད། ཡངས་ཅན་པའི་སྒྲུབ་པ་བ་སོགས་བཞི་བཅུ་སྐོར་ལ་བསྙེན་རྫོགས་གནང་བསྟན་འཛིན་ཆོས་རྒྱལ་གཤེགས་པའི་འདས་རྫོངས་འབྱོར། འབྲི་གུང་དཀོན་མཆོག་རིན་ཆེན་གཤེགས་པར་མཆོད་འབུལ་གྱི་བང་མི་བརྫངས། མཆོད་འབུལ་རྟེན་རྒྱ་ཆེར་ལ་བའང་འབྱོར། ཤིང་ལུག་ལོར་ཡངས་ཅན་མཁན་པོ་སོགས་ལ་ཕག་མོ་བྃ་བསྐྱེད་མའི་དབང་སོགས་སྩལ། ཨོ་རོད་གྱི་རྒྱལ་བརྒྱུད་མཁན་པོ་ཧུ་ཐོག་ཐུས་མཇལ། ཕྱག་རྡོར་རྗེས་གནང་སྩལ་བས་སྐྱེ་བ་ཕྱི་མ་འཁོར་དུ་སྐྱེ་བའི་སྨོན་ལམ་མཛད་འདུག །མཚུར་གྲྭ་ཚང་གི་སློབ་དཔོན་དུ་སྡེ་བསེར་རྫོང་བའི་ལྷ་བཙུན་ཐུབ་བསྟན་རབ་འཕེལ་དང༌། སྔགས་ཅོག་ཏུ་ཀརྨ་སྒྲུབ་བརྒྱུད། ཀོང་འཕྲང་དུ་ཀརྨ་ཡེ་ཤེས། མཚོ་དཀར་དུ་ཚུལ་ཁྲིམས་སྙིང་པོ་རྣམས་བསྐོས། ལོ་ཙཱ་བ་སྡེ་པ་བླ་མར་སྒྲ་སྐོར་གྱི་དྲི་མོལ་མཛད། མེ་སྤྲེལ་ལོར་གྲྭ་སློབ་གྱི་སྒྲུབ་པ་མང་པོས་རྟོགས་འབུལ་དང༌། དེ་ལ་གདམས་ངག་གནང་བ་སོགས་མཛད། བླ་མ་ངག་དབང་བཀྲ་ཤིས་ལ་མོས་གུས་ཆེན་མོའི་ཁྲིད་སོགས་སྩལ་ཏོ།། གཞན་སིལ་བུ་མང་པོ་བཀོད་པར་བྱ་སྟེ་ཀརྨ་ཕྲིན་ལས་དབང་པོར་བྱེ་མ་ཨ་ཀྲོང་གི་སློབ་དཔོན་སྐུ་ཚབ་གནང་བར་སྐུ་དེ་ལས་བདུད་རྩི་བབས་བྲག་དཀར་ལྷ་ཆུར་ཕེབས་སྐབས་དུས་ཆུ་ཉིན་རངས་པར་བབ་པའི་ཆུ་ནང་ནས་མར་མེ་ལྔ་ཤར། རྟ་ཕག་ཡིད་བཞིན་ནོར་བུའི་སྐུ་བཞེངས་པར་རབ་གནས་མཛད་སྐབས་སྐུ་ལས་འོད་འབར། བླ་མ་དྲུང་ཡིག་པའི་ཕྱི་རྟེན་དུ་རྟེན་བཞེངས་མཛད་པའི་སྐུ་རྒྱུ་བྱིན་རླབས་གནང་སྐབས་ཟངས་ལ་དཔལ་བེའུ་པདྨ་དུང་འཁོར་ལོ་སོགས་རང་བྱུང་དུ་ཤར། ཡངས་ཅན་དུ་རྗེས་མ་ཕེབས་སྐབས་ཐོག་སེར་བབ་པ་དགོངས་པ་གཏད་པས་ཞི། བསམ་ཡས་སུ་ཕེབ་སྐབས་མཆོད་རྟེན་དཀར་པོ་ལས་འཕེལ་གདུང་མང་པོ་བབ་པ་ཕྱག་ཏུ་བཞེས། སྟག་ལུང་པའི་རག་སྐུ་བཀྲ་ཤིས་དཔལ་འབར་གྱི་རིགས་ཞིག་ཕྱག་ཏུ་བཞུགས་པ་ལ་གསོལ་འདེབས་མཛད་རེས་རིང་བསྲེལ་མང་དུ་འབྱུང༌།

རྟ་ཕག་གི་སྒྲུབ་པ་མཛད་སྐབས་གཏེར་སྲུང་དངོས་སུ་གཟིགས། རྡོར་ལེགས་ཀྱིས་ཕྲིན་ལས་བསྒྲུབ་པར་ཁས་བླངས། སྡེ་སྲིད་ཀརྨ་བསྟན་སྐྱོང་དབང་པོས་བསམ་རྩེར་ཡབ་སྲས་ལ་འབུལ་ཆེན་མཛད་སྐབས་བཀྲིས་པའི་དར་སུམ་འབྲེལ་ནམ་མཁར་བསྐྱོད་དེ་མདུད་པ་གསུམ་དང་བཅས་ཕོ་བྲང་གི་སྟེང་དུ་བབས། ལྷག་པའི་ལྷ་དང་མཁའ་འགྲོ་དམ་ཅན་རྒྱ་མཚོའི་གཟིགས་སྣང་ནི་དུས་ཀུན་ཏུ་བྱམས་ཀླས་ཁོ་ནར་མངའོ། །ས་ཁྱི་ཟླ་བ་དང་པོའི་ཉིན་བྱིས་པ་ཞིག་གིས་རྗེ་ཉིད་རྟ་དཀར་པོ་ཞིག་ཆིབས་ནས་སྦྲིན་གསེབ་ཏུ་ཕེབས་སོང་བ་མཐོང༌། གཞན་དག་གི་རྨི་ལམ་དུའང་རྗེ་ཉིད་ལྷོ་ཕྱོགས་འཇའ་འོད་ཀྱི་ཀློང་དུ་ཕེབས་སོང་བ་སོགས་རྨིས་འདུག །དགུང་ལོ་ཞེ་གཉིས་པས་ཁྱི་དབོ་ཟླའི་ཚེས་གསུམ་ལ་འོག་མིན་མཚུར་ཕུའི་ཞལ་རས་ལྷ་ཁང་དུ་ཡོངས་སུ་མྱ་ངན་ལས་འདས་པར་གྱུར་ཏོ།། སྐུ་གདུང་རིན་པོ་ཆེ་ཞུགས་སུ་བཞུས་པས་དབུ་ཐོད་དང་ཞལ་ཁྱིམ་རང་བྱོན་དུ་ཕེབས་པར། རིན་པོ་ཆེ་སྣ་ཚོགས་ལས་ལྷ་བབས་ཀྱི་མཆོད་རྟེན་བཞེངས་པའི་སྙིང་པོར་གདུང་རུས་བཅས་བཞུགས་ཏེ་རབ་གནས་ཤིང་མཆོད་པའི་སྤྲིན་རྒྱ་མཚོས་མཆོད་པར་བྱས་སོ།། ༈¿¿རྗེ་ཉིད་ཀྱི་སློབ་མའི་ཚོགས་རྣམས་ནི། དཔའ་བོ་སྤྲུལ་པའི་སྐུ་ཀུན་ཏུ་བཟང་པོ། རི་བོ་ཆེའི་ཆོས་རྗེ་གྲགས་པ་རྒྱལ་མཚན། སྒམ་པོ་གདུང་བརྒྱུད་ཆོས་རྗེ། འབྲི་ཁུང་ཞབས་དྲུང་རིན་ཆེན་དཔལ་གྲུབ། རྒོད་ཚང་སྤྲུལ་སྐུ། སྤྲུལ་སྐུ་བཀའ་བརྒྱུད་སྒྲོན་མེ། ཏྲེ་ཧོ་སྤྲུལ་སྐུ་བསྟན་འཛིན་དར་རྒྱས། བོ་དོང་འཆི་མེད་སྤྲུལ་སྐུ། ཞབས་དྲུང་ངག་དབང་བཀྲ་ཤིས་དཔལ་གྲུབ། གསུང་སྤྲུལ་ཚུལ་ཁྲིམས་རྡོ་རྗེ། བོན་ལུང་པ་ཚུལ་ཁྲིམས་རྒྱལ་མཚན་རིག་འཛིན་འཇའ་ཚོན་སྙིང་པོ། དྷཱི་ཚ་སྐུ་སྐྱེ་འཇིག་རྟེན་དབང་ཕྱུག་དང་དཀོན་མཆོག་ངག་དབང་རྒྱ་མཚོ། གཏེར་སྟོན་ཡོལ་མོ་སྐུ་སྐྱེ། ཁ་རེག་སྐུ་སྐྱེ་ཀརྨ་བསྟན་སྲུང༌། འབྲུག་ཡོངས་འཛིན་སྐུ་སྐྱེ། ཟངས་མཚོ་སྐུ་སྐྱེ་རྣམས་དང༌།

དྲུང་ཡིག་བློ་གྲོས་ནོར་ལྡན་དང༌། བྱ་བཏང་བསྟན་པ་རྣམ་རྒྱལ། གྲུབ་དབང་ཀརྨ་ནོར་བུ་རྣམས་ཀྱིས་ཀྱང་རྗེ་དགུ་པ་དང་གཉིས་སུ་མེད་པའི་རྩ་བའི་བླ་མར་འཛིན་པ་ཡིན་ནོ། །རྗེ་འདིའི་རྣམ་ཐར་འདི་ཡང་མཁན་པོ་ཀརྨ་ཉི་མས་རྣམ་ཐར་ཟིན་བྲིས་དང༌། ཉིན་གླིང་རབ་འབྱམས་པ་ཀརྨ་རྡོ་རྗེས་མཛད་པའི་རྣམ་ཐར་ལ་སྟོན་སྒོམ་ཀརྨ་ཚོགས་གཉིས་ཀྱིས་ཁ་བསྐང་མཛད་པ་རྣམས་ཀྱི་སྙིང་པོ་བསྡུས་པ་རྗེ་སྟག་ལུང་ངག་དབང་བཀྲ་ཤིས་དཔལ་གྲུབ་ཀྱིས་མཛད་པ་ལས་བསྡུས་ཏེ་བཀོད་པའོ།། ༈¿¿དྲུང་ཡིག་པ་བློ་གྲོས་ནོར་ལྡན་ནི། ཨེའི་ཛལ་ཆུང་དུ། ཡབ་ཡོན་བདག་ཆོས་བཟང༌། ཡུམ་བཀྲ་ཤིས་འཛོམ་ཞེས་བྱ་བའི་སྲས་སུ་འཁྲུངས། ཁྱིམ་ན་བཞུགས་པའི་མིང་སངས་རྒྱས་བཀྲ་ཤིས། དགུང་ལོ་བཅུ་བདུན་བཞེས་ཚེ། རྩེ་ལེ་རིག་འཛིན་ཆེན་པོའི་དྲུང་ནས་རབ་ཏུ་བྱུང་བས་མཚན་རྒྱལ་དབང་བསྟན་འཛིན་དུ་བཏགས། སྙིང་ཐིག་ཡ་བཞིའི་ཁྲིད་རྣམས་ཞུས། རྗེ་དེ་ཡི་བཀའ་ལྟར་རྗེ་མི་བསྐྱོད་ཞབས་ཀྱི་དྲུང་ཡིག་འཆི་མེད་མཁས་པའི་དྲུང་དུ་ཡི་གེའི་རྣམ་གྲངས་མང་པོ་དང༌། སྒྲ་དང་སྙན་ངག་སོགས་རིག་གནས་ཐམས་ཅད་ལ་མཁས་པར་སྐྱངས་རྩེ་ལེ་སྐུ་གཤེགས་པའི་དགོངས་རྫོགས་སུ་གཏེར་སྟོན་འཇའ་ཚོན་པ་ཕེབས་པའི་སློབ་དཔོན་དུ་ལྷོ་ལ་བྱོན། བཀའ་བརྒྱད་ཀྱི་སྒྲུབ་ཆེན་ལན་མང་དུ་བཙུགས་པའི་ཕྱག་གཡོག་ཞུས་ཞིང་དེའི་དབང་ཐོབ། ལྷ་རིས་དགོན་དུ་གསོ་རིག་རྒྱུད་བཞིའི་སློབ་གཉེར་བྱེད་པ་དང་སྡེ་པ་མདངས་དཀར་བའི་ཞལ་ངོ་རྣམས་ལ་སློབ་གཉེར་སློབ་ཀྱིན་ཡོད་སྐབས། རྒྱལ་བའི་དབང་པོ་ཤ་འུག་ཏུ་མཇལ། དད་པ་ཚད་མེད་སྐྱེས་ང་ཡི་བླ་མ་དེ་འདིས་བྱེད་བསམ་པ་བྱུང༌། སྒར་དུ་ཨེ་སྡོད་ཕེབས་པས། དར་ཁ་གང་གི་གནང་སྦྱིན་མི་མཛད་པ་དང༌། སྣེ་མོར་མི་བསྐོ་བ་དང༌། ཆོས་གནང་ཚད་ཀྱི་གྲལ་དུ་འཇོག་པ་གསུམ་གྱི་མཆོག་བསླངས། དེ་ནས་བཟུང་ཕྱག་དཔེ་བྲི་བ་ཁོ་ནའི་ཞབས་ཕྱི་ཞུས། བྲག་དཀར་ལྷ་ཆུར་རྗེ་དགུ་པ་སྐུ་མཚམས་གནང་སྐབས།

རྗེ་འདིས་སྐུ་མཚམས་ཀྱི་ཐོག་མ་རང་མཛད། བྲག་སྒྲུབ་སྡེར་རྒྱལ་བའི་དབང་པོའི་དྲུང་ནས་ཚིགས་གསུམ་རིམ་ནོད་ཀྱིས་བསྙེན་རྫོགས་བསྒྲུབས། མཚན་ཀརྨ་བློ་གྲོས་ནོར་ལྡན་གནང༌། ཉམས་ལེན་སྙིང་པོར་དྲིལ་རྟོགས་པ་རིམ་པས་ཕུལ། ཞལ་གདམས་གནང་བ་རྣམས་ཟིན་བྲིས་སུ་ཐོབ་གསུངས་པ་ལྟར་ཟིན་བྲིས་སུ་བཏབ། མི་མེད་ལུང་སྟོང་ཞིག་ཏུ་མི་ཚེ་དོན་ལྡན་ཞིག་བྱེད་བསམ་པ་ལས་མེད་པ་དང༌། ནུབ་མོ་སྐུ་ཚག་མི་ལྷོད་པ་དང་དབུ་སྔས་མི་འཇོག །རྩེ་ལྷ་སྒང་དུ་ཨར་ལས་ཚུགས་པར་ཀརྨ་པ་རང་གིས་ཀྱང་ས་རྡོ་སྐྱེལ་བ་གནང༌། གཞན་སྒར་པ་རྣམས་ཀྱིས་ཀྱང་ས་རྡོ་བསྐྱལ་དགོས་འདུག་པར། དེར་སྒར་པ་ཆས་ཀ་དཀོན་པོ་ལ་རང་རང་གི་ཕྱེ་བསྒྲུབ་དགོས་པར་བྱུང་མོད། རྗེ་འདི་ཀུན་སྤངས་ཡིན་པས་ཁམ་བུ་ཁོ་ནས་ཟས་གོ་བཅད་ཅིང་ས་རྡོ་ཡང་ཁྲལ་མཐོང་མིན་པར་རྒྱལ་བའི་དབང་པོའི་སྐུ་སྐལ་སོགས་ཕུལ། གཞན་ལ་སྐྱེལ་གྲོགས་ཡང་བྱས་པས་ཇ་ཐུག་སྟེར་མི་ཡང་བྱུང་གསུངས་སྐབས་དེར་རྒལ་རྨ་ན་ཚ་ཆེན་པོ་བྱུང་བའི་ངོ་བོ་བསྐྱངས་པས་བདེ་ཆེན་དུ་གྲོལ། རྣག་ཁྲག་འབྱམས་ཀྱང་གྲོགས་མཆེད་གཅིག་མ་གཏོགས་གཞན་ལ་གསང་སྟེ་ལས་ཀ་སྔར་ལྟར་བྱས་པ་རྨ་ཡང་སོས། སྔར་དགེ་སྦྱོར་ལ་གེགས་སྐྱོན་འགའ་རེ་བྱུང་བ་ཡང་དེས་སེལ་ནས་དགེ་སྦྱོར་ལ་སྐྱེད་ཆེན་པོ་བྱུང་ངོ༌། །དེ་ལྟར་སྒར་ཆེན་དུ་ལོ་དྲུག། དེ་ནས་ལོ་བཅུ་བཞིར་ཡངས་རིའི་ཅོག་མཚམས་ལ་བཞུགས། སྐུ་རབ་བཀྲ་ཤིས་སྒང་དང་བཤད་སྒྲུབ་གླིང་དུ་ཅོག་མཚམས་ཡུན་རིང་མཛད། སྦས་ནམ་དུ་མུན་མཚམས་མཛད་པར་གྲལ་གསེབ་ཐམས་ཅད་ཤིག་གིས་གང་ཏེ་ཤིག་སྲོའི་ཆར་བབས་ཀྱང་གནོད་མ་ནུས་ཆོས་དྲུག་གི་ཁྲིད་ཞུས་ཏེ་ལོ་གསུམ་གྱི་བར་དུ་མཚན་མོ་རས་རྐྱང་ཁོ་ན་མཛད། རྗེ་ཀརྨ་པའི་བཀའ་ལྟར་དེ་ནས་བཟུང་རས་བུད་ཀྱི་རྒྱུན་མ་ཆད་པར་མཛད། མཚུར་ཕུ་དང་ཆུ་དབར་ཆུ་བོ་རི་སོགས་སུ་རས་བུད་ཀྱི་རྒྱུན་བཙུགས། དེ་ནས་གར་དབང་དྲུག་པའི་ཞབས་ཕྱིར་བསམ་ཡས་དང་ཐིལ་དུ་བྱོན།

ཨ་ཕྱི་ཆོས་ཀྱི་སྒྲོལ་མས་ཕྲིན་ལས་བསྒྲུབ་པར་ཁས་བླང༌། ཀྱུ་ར་ཕུག་ཏུ་ལོ་མཚམས་མཛད། སྐུ་རབ་བཀྲ་ཤིས་སྒང་དུ་དགུ་འདྲེན་སྐབས་ཆུ་གཞུང་དུ་རས་བུད་མཛད། ཆུ་ཡི་བཅུད་ལེན་ཡང་ཟླ་གཅིག་གནང༌། སྒར་དུ་བཞུགས་རིང་ཡང་ཇ་རོ་དང་རྩམ་པ་དང་ཆུ་ཙམ་ལ་བརྟེན། ཞྭ་དམར་དྲུང་ནས་རྡོར་ཕྲེང་དང༌། ཕྱག་ཆེན་རྒྱས་འབྲིང་བསྡུས་གསུམ། ཆོས་དྲུག །ཁྲིད་ཐུང་པུསྟི། གཙུག་ལག་རྒྱ་མཚོའི་དྲུང་ནས་མི་ཏྲ་བརྒྱ་རྩ། ཕག་མོ་ལྷ་ཁྲིད། སི་ཏུའི་དྲུང་ནས་ཚེ་དཔག་ལྷ་དགུ་དང་ཕག་མོ་ལྷ་ལྔ་གཏུམ་ཆུང༌། རྗེ་དགུ་པའི་དྲུང་ནས་ལྷན་ཅིག་སྐྱེས་སྦྱོར་དང་ནཱ་རོ་ཆོས་དྲུག་གི་ཁྲིད་དང༌། རྒྱལ་ཚབ་རིན་པོ་ཆེ་ནས། ཕྱག་ཆེན་དང༌། རྡོ་རྗེ་ཟམ་པ། ངལ་གསོ་སྐོར་གསུམ། ལམ་སྒྲོན་སོགས་དང༌། རྗེ་དགུ་པ་ནས་རྒྱུད་སྐོར་དང༌། རྒྱལ་ཚབ་ནས་མདོ་མང་སོགས་བཀའ་འགྱུར་ཡོངས་རྫོགས་ཀྱི་ལུང་ཞུས། ཡང་རིར་བཞུགས་སྐབས་ཀུན་གྱིས་བླ་མར་བཀུར་ནས་དྲུང་པ་ཤག་རོག་པ་མ་མཉེས། འཇང་རྒྱལ་པོས་ཆོས་སྡེ་གསར་འཛུགས་བླ་མར་གདན་འདྲེན་པའི་ཞུ་ཡིག་འབྱོར་བར་དྲུང་པ་ཤག་རོག་པས་འདི་པ་མངགས་ཐབས་ཞུས་པར། རྗེ་འདི་ཡི་ཐུགས་འདོད་ལྟར་བླ་མར་ཕེབས་པ་དང་སྒར་འབུད་པའི་འདེམ་ག་ཕེབས་པས་དྲ་ཕད་རྒྱབ་དུ་བསྣམས་ཏེ་སྒར་ནས་འབུད་པ་རང་འདམ་པར་མཛད། དབུ་རིའི་དུས་མཁྱེན་སྦུག་ཏུ་བཞུགས། བདེ་དྲོད་རང་འབར་དུ་སོང༌། གཡའ་ཚན་ཁོ་ན་གསོལ། །ནུབ་གཅིག་སང་ནུབ་ལྷ་འདྲེའི་དམག་ཡོང་རྒྱུ་ཡིན་ཟེར་བ་བྱུང་ཡང༌། ཏིང་ངེ་འཛིན་ལ་མཉམ་པར་བཞག་པས་ཅི་ཡང་མ་བྱུང༌། རྗེ་དཔོན་ཨ་སྐྱབས་ཀྱིས་ཞུས་ཏེ་ཁྱུང་རྫོང་དུ་མུན་མཚམས་ལ་ལོ་བཞིར་བཞུགས། གནས་བདག་གིས་ཕྲིན་ལས་བསྒྲུབ་པར་ཁས་བླངས། མཚུར་ནང་ཀུན་རས་དྲོད་ཀྱིས་དྲོས་པ་བྱུང༌། ཉིན་མཚན་དང་མཉམ་རྗེས་བྲལ། ཉམས་སྐྱོང་བའི་ཕྱིར་ལྷ་ལྡན་དུ་ཕེབས་ཇོ་བོའི་ལྕགས་ཁྲ་མདུན་དུ་ལོ་གསུམ་བཞུགས། གངས་དཀར་བའི་སློབ་དཔོན་ཞིག་རྗེ་འདི་འདུལ་དུ་བྱུང་བ་ལ་བདེ་མཆོག་གི་ཆོས་སྐད་གསུངས་པས་གུས་པས་བཏུད།

ཆོས་ཀློག་པ་རྣམས་ཀྱིས་རྒོལ་བ་པ་རྣམས་ཀྱང་དད་པར་མཛད། འཕྲུལ་སྣང་དུ་ལོ་ཕྱེད་ལྔར་བཞུགས་པས་དཀོར་གཉེར་བ་ཀུན་ཤིན་ཏུ་དད། སོག་པོ་སོགས་ཀྱི་རྟ་འབུལ་བྱེད་པ་མང་དུ་བྱུང་ཡང་མ་བཞེས། 

དེ་ནས་ཡེར་པ་ཚལ་གུང་ཐང༌། དུར་ཁྲོད་བློ་མོས་རྒྱས། གསང་ནེའུ་ཐོག་སོགས་སུ་བཞུགས། དགེ་བཤེས་གཟི་བརྗིད་པས་མཇལ། མཚུར་ཕུར་རྗེ་བཅུ་པ་ཕེབས་པར། དྲུང་པ་ཤག་རོག་པས་མཇལ་ཁ་བཀག་དོགས་ནས་ཤར་མར་སྐུ་མདུན་དུ་སོང་བས་དགྱེས་དགྱེས་དཔེ་མེད་གནང༌། དབུར་རིར་དུས་མཁྱེན་ཕུག་ཏུ་ཟྭ་ཁོ་ན་བཞེས་ཏེ་བཞུགས་སྐབས་མི་ཞིག་གིས་མཛར་ཟན་ཕུལ་བས་ཕན་ཆེན་པོ་བྱུང་གསུངས། རྡོ་བ་ཆེན་པོ་འགྲིལ་བྱུང་བར་ཞབས་གཡོན་པའི་རྗེས་བྱོན། ཙཱ་རིར་དཔལ་ལྷ་མོས་བསྐུལ་ཏེ་མཁའ་འགྲོའི་ཚོགས་གྲལ་དུ་བྱོན་པ་སོགས་དང་ལྷག་པའི་ལྷ་ཡི་གཟིགས་སྣང་སོགས་མཐའ་ཡས། རྗེ་གར་གྱི་དབང་པོས་བཀས་གནང་ཏེ་ལེགས་བཤད་གླིང་གི་ཆོས་རྗེ་ཀརྨ་ཐུབ་བསྟན་དང་ཀརྨ་ཆགས་མེད་སོགས་ལ་ཕྱག་ཆེན་དང་ཆོས་དྲུག་གི་ཁྲིད་གནང༌། ཁྲོམ་སར་སྒར་ཆེན་མཇལ་དུ་ཕེབས་པས་དྭགས་ཁྱི་མང་པོ་འདུག་པས་འདྲིས་འདྲིས་བྱས་པ་དེ་རྣམས་ངོ་མཚར། སྒར་ཆེན་གྱི་དྲུང་སྐོར་རྣམས་དང་དགའ་ཚལ་བའི་དགེ་འདུན་རྣམས་སོགས་སྐྱ་སེར་མང་པོར་ཆོས་ཁྲིད་གནང༌། དྭགས་པོ་དྲུང་འཚོ་བས་ཐོག་མར་མཇལ། ཚེ་ཆུ་འབུམ་པར་ཕེབས་པས་འབུམ་པའི་ཕྱོགས་ཐམས་ཅད་ནས་བདུད་རྩི་བབས། འདི་སྐབས་དྲུང་པ་ཤག་རོག་པ་སྒར་ནས་ཕྱེས། ཡབ་སྲས་ལྷན་རྒྱས་ཀྱི་ལེགས་ཚོགས་ཤར། དེ་ནས་དྭགས་པོ་དྲུང་འཚོ་བ་དང་གཉིས་ཡར་ལུང་གནས་གསུམ། ཤེལ་བྲག །གཞུང་སྤྲེལ་རྣམས་སུ་ཕེབས། དེར་མི་ལའི་སྒྲུབ་ཕུག་སྒོ་རང་བྱེད་བྱུང་བས་ཐམས་ཅད་ངོ་མཚར། མཚུར་ཕུར་ཆོས་ཁྲིམས་པ་ཀུན་དགའ་དོན་འགྲུབ་སོགས་མང་པོར་ཕྱག་ཆེན་སོགས་ཀྱི་ཁྲིད་མཛད། ཆུ་བོ་རིའི་རྩེ་མོ་བ་རྣམས་དང་ཚེ་ཆུ་སྒྲུབ་སྡེ་བ་རྣམས་ཀྱིས་ཞུས་ནས་གྲུབ་ཆུ་འགའ་རེ་བཏོན། ཉེ་གནས་ཆོས་མཛད་དཔལ་བཟང་གིས་བྲག་སྐམ་པོ་ཞིག་ལ་འདིར་ཆུ་ཡོང་བ་འདྲ་ཞུས་པས། རྗེ་འདིས་ཏོག་ཙེ་བསྣུན་པས་ཆུ་ཆེན་པོ་ཞིག་བབས། དུང་དཀར་རས་ཆེན་དད་དེ་ཁོང་པའི་སློབ་མ་འབྲུག་ཕྱོགས་ཀྱི་རྟོགས་ལྡན་མང་པོ་ཆོས་ཞུར་རྫོང་བར་མཛད།

ཡང་མཚུར་ཕུར་ཕེབས་གྲྭ་ཚང་རི་གླིང་ཀུན་ལ་ཆོས་ཀྱི་འཁོར་ལོ་བསྐོར། སྐྱ་སེར་སྟོང་ཕྲག་ཙམ་ལ་ཕྱག་ཆེན་དང༌། ཉིས་བརྒྱ་ཙམ་ལ་ཆོས་དྲུག་གནང༌། ལར་འབུལ་བ་མི་བཞེས་ཀྱང་དེ་སྐབས་འབུལ་བ་ཀུན་བཞེས་ཏེ་མར་མེ་དང་ཁྲིད་ཞུ་བ་རྣམས་ལ་ཆོས་རྒྱགས་སུ་གནང༌། ཆོས་ཞུ་རྣམས་ལ་ཡེ་ཤེས་པ་བབས་པ་མང་པོ་བྱུང༌། ཤཱཀྱ་རིན་ཆེན་བྱ་བ་ཉིན་ཞག་བདུན་དུ་ཉམས་འབར། དེ་ནས་སྒར་ཆེན་མཇལ་དུ་སྲས་མཁར་དུ་ཕེབས། དུས་རྒྱུན་དུ་ཆོས་གོས་རྣམ་གསུམ་དང་འབྲལ་མེད་མཛད་པ་ཡིན་ཡང་དེ་ཉིན་རྣལ་འབྱོར་པའི་ཆས་མཛད་པས་རྗེ་ཉིད་ཤིན་ཏུ་མཉེས་པར་གྱུར། སྒམ་པོ་སྤྲུལ་སྐུ། སྡེ་པ་སེང་རྫོང་པ། རྣམ་གླིང་པ་སོགས་མང་པོར་ཆོས་ཁྲིད་གནང༌། གཙང་དུ་རྗེ་གྲགས་པ་མཆོག་དབྱངས་དང་མཇལ། ཐུགས་ཡིད་གཅིག་ཏུ་འདྲེས། ཚེར་ལུང་དྲུང་པ་དང་ཆོས་ཀྱི་ཞུ་གནང་དུ་མ་མཛད་པས། དྲུང་པས་ང་སྐྱེ་བ་ཕྱི་མར་འདི་འདྲ་ཞིག་བྱེད་དགོས་གསུངས། དེར་བཞུགས་སྒར་ཁག་གསུམ་གྱི་དྲུང་འཁོར་དང་ཁམས་པ་མང་པོར་རང་རང་གང་འདོད་ཀྱི་བཀའ་ཆོས་རྣམས་གནང༌། རྒྱལ་རྩེ་བདག་མོ་གདོན་གྱིས་བརླམ་པ་ལ་དེར་ཕེབ་ཙམ་གྱིས་གྲོལ། འབྲུག་པ་སྐྱིད་ཕུག་པར་འཕོ་ལུང་སོགས་གནང༌། ལོ་དེར་སྒར་ཆེན་དུ་རས་པ་བརྒྱ་སྐོར་ཐོན། འབྲི་ཁུང་ཀརྨ་བརྩོན་འགྲུས་སོགས་ལ་ཕྱག་ཆེན་ཁྲིད་བཏབ་པས། འབྲི་ཁུང་རིན་པོ་ཆེར་ཐུགས་དམན་འཕར། སྡེ་པ་ཤེལ་མ་བ་སོགས་རེ་ཐུབ་པ་མང་པོ་བྱུང༌། གསུང་རབ་གླིང་པ། དཀར་པོ་བྲག །འགྲོ་དོན་གླིང་པ་རྣམས་ལ་ཕྱག་ཆེན་གནང༌། ཇོ་མོ་གངས་དང་གྲ་མ་གྲུ་བཞིར་ཕེབས། དེར་གནས་སྒྲུབ་པ་བ་རྣམས་ལ་ཆོས་འབྲེལ་གནང༌། མཚུར་ཕུར་ཕེབས། ཀྱུ་ར་རིན་པོ་ཆེ་སོགས་ལ་ཆོས་དྲུག་གནང༌། ཞྭ་དམར་ནས་དགོངས་གཅིག་དང་བློ་སྦྱོང་གི་ཁྲིད་དང༌། སི་ཏུ་རིན་པོ་ཆེ་ནས་ཆོས་དྲུག་གི་ཁྲིད་སྩལ་བའི་ཁྲིད་གཉེར་མཛད། ལོ་དེར་སྒར་དུ་ཀྱུ་ར་རིན་པོ་ཆེ་གཙོས་རས་པ་ཉིས་བརྒྱ་ཙམ་ཐོན། རྗེ་འདི་བཟོ་རིག་ལ་མཁས་པས།

ཤིང་གླང་ལོར་ཞྭ་དམར་པའི་བཀས་འོག་མིན་གླིང་གི་གསེར་ཐོག་ཞལ་བཀོད་མཛད། མཁའ་སྤྱོད་རྫོང་དུ་བཅད་རྒྱར་བཞུགས། གསུང་སྤྲུལ་དང་མཇལ། ཐོབ་རྒྱལ་དཔོན་སས་གདན་དྲངས། དཔོན་ས་དང་འདུལ་གྲྭ་ཁྲི་བརྟན་སྔགས་གྲྭ་རྣམས་ཀྱི་དགེ་འདུན་རྣམས་ལ་ཆོས་འབྲེལ་གནང་མཆིམས་ཕུར་ཕེབས། སྒྲུབ་པ་བ་རྣམས་ལ་ཆོས་འབྲེལ་གནང༌། མཚུར་ཕུར་རས་ཆོས་གནང་བས་རས་པ་བརྒྱ་ལྷག་ཐོན། ཁ་བ་ཆེན་པོ་བབ་ནས་ཀུ་ལག་རྣམས་ཁ་བའི་ཞབས་སུ་ནོན་པས་དེས་རྐྱེན་བྱས་སྙིང་རྗེ་ཆེན་པོ་སྐྱེས་ཞིང༌། མདུན་གྱི་ནམ་མཁར་ཞྭ་དམར་པ་ཞལ་གཟིགས་ནས་རྗེ་འདིའི་བསྟན་པ་ལ་བྱ་བ་བྱེད་དོ་སྙམ་པ་འཁྲུངས། དར་ཕྱུང་དང་ཚལ་མིན་དུ་ཕེབས། ཁྱེའུ་ལྔ་བཅུ་ཙམ་གྱི་སྐྲ་ཕུད་བཞེས། དབྱར་གནས་སྤང་ཤང་ཧ་རིར་མཛད། དར་ཕྱུར་ནས་ཞལ་ངོ་རྣམས་དང༌། སྔགས་གྲྭ་ཧ་རི་རྣམས་ཀྱི་གྲྭ་པ་རྣམས་ལ་ཕྱག་ཆེན་གནང༌། འབྲི་ཁུང་དུ་ཕེབས་ཞབས་དྲུང་ངག་དབང་རིན་ཆེན་སོགས་ལ་ཆོས་འབྲེལ་མཛད། དེ་ནས་རྗེ་གར་གྱི་དབང་པོའི་བཀས་སློབ་ཕྲུག་བརྒྱ་དང་བཅས་ཏེ་ཆུ་དབར་དུ་སྒྲུབ་སྡེ་འཛུགས་པར་ཕེབས། དབུ་རིའི་མདུན་དུ་བཞུགས་ནུབ་ཚེ་རིང་མཆེད་ལྔ་བསུ་མར་བྱོན། བློན་པོ་དགོན་གྱི་ཞབས་དྲུང་སྐུ་མཆེད་ནས་སྤྱན་དྲངས་ཏེ་ཆོས་འབྲེལ་ཞུས། ཆུ་དབར་དུ་ཕེབས་ཀརྨ་ལེགས་གྲུབ་སོགས་འདུས་སྡེར། ཕྱག་ཆེན་ཆོས་དྲུག་རོ་སྙོམ་སྒང་དྲིལ་བློ་སྦྱོང་གཅོད་ཁྲིད་མོས་གུས་ཆེན་མོའི་ཁྲིད་སོགས་གནང༌། དགེ་འདུན་རྣམས་ལ་མང་འགྱེད། གོས་སྦྱིན་མང་པོ་ཕུལ། ལོ་དེར་དགེ་འདུན་ཕྱེད་དང་ཉིས་བརྒྱ་ཙམ་འདུས། ཕྱོགས་འདུས་ཀྱི་ཚོགས་པ་རྣམས་ཆུ་དབར་གནས་མཐིལ་དུ་མ་ཤོང་ནས། སྨན་ལུང་དང་མཆོང་ལུང་སོགས་གནས་ཕྲན་ཐམས་ཅད་སྒྲུབ་སྡེས་གང་བར་གྱུར། རས་པ་ཆེན་པོའི་སྦུར་རྡོ་ལ་ཡིག་དྲུག་རང་བྱོན་ཡོད་པ་ཕྱག་གིས་བཞེས་པས་བདུད་རྩི་བབས་པས་ཐམས་ཅད་དད་པ་ལྷག་ཏུ་འཕེལ། ས་སྦྲུལ་ལོར་རྗེ་ཡབ་སྲས་ཆུ་དབར་དུ་ཕེབས་པས་སྒྲུབ་སྡེ་ཚུགས་པ་ལ་ཐུགས་ཤིན་ཏུ་དགྱེས།

རྗེ་བཅུ་པ་ཏི་སེར་ཕེབས་པའི་ཞབས་ཕྱིར་བྱོན། རྩམ་པ་རྐྱལ་ཆུང་གཉིས་དང་ཤ་ཁོག་གསུམ་ལ་ཚོགས་རྫས་མཛད་པས་སྒར་པ་སོགས་མི་མདའ་སྟོང་ཕྲག་བརྒལ་བར་ཤ་དང་ཟན་སྙིམས་པ་ཙམ་རེ་བཀྱེས་སྟེང་ཤ་ཟན་མང་པོ་ལྷག་པ་རྣམས་འཚོ་བས་ཕོང་པ་རྣམས་ལ་བྱིན་ཏེ་ཕྱོགས་ཀྱི་སྒྲུབ་པ་བ་སོགས་རྣམས་ལ་ཆོས་འབྲེལ་གནང༌། ཆུ་དབར་ངུ་རས་ཆོས་པ་བདུན་ཅུ་སྐོར་ཐོན། མདོར་ན་རྗེ་འདི་ཕྱི་ལྟར་དུ་འདུལ་བའི་བཅའ་ཁྲིམས་ལ་གནས་ཤིང་རི་ཁྲོད་པ་རྣམས་ཀྱང་ཟླ་ཕྱེད་ཀྱི་གསོ་སྦྱོང་སོགས་མཛད་པ་དང༌། ཆོས་དྲུག་གི་ཉམས་བཞེས་ལ་རང་དབང་ཐོབ་ཀྱང་རས་རྐྱང་སོགས་མཚན་མོ་ནང་ཤིན་ཏུ་དབེན་པ་ལྟ་བུར་གསང་སྤྱོད་མ་གཏོགས་མི་གནང་བ་སོགས་རབ་བྱུང་གི་སྤྱོད་པ་འདི་ཁོ་ནས་ཀྱང་ཐུབ་བསྟན་མཛེས་པར་མཛད་པ་ ཞིག་གོ། ཞལ་སློབ་ཀྱང་ཀྱུ་ར་རིན་པོ་ཆེ་ཀརྨ་བརྩོན་འགྲུས། སྒམ་པོ་པ་ཀརྨ་ལེགས་བཤད་རྒྱ་མཚོ། གྲུབ་དབང་ཀརྨ་ཆགས་མེད། ལེགས་བཤད་གླིང་གི་ཆོས་རྗེ་ཀརྨ་ཐུབ་བསྟན། འོག་མིན་གླིང་གི་ཆོས་རྗེ་ཀརྨ་ལྷུན་གྲུབ། སྔགས་གྲྭའི་ཆ་དཀར་རབ་འབྱམས་པ། ཆུ་དབར་གདན་ས་པ་ཀརྨ་ལེགས་གྲུབ་སོགས་དང༌། ཤེལ་བྲག་ཆོས་རྗེ། དྭགས་པོ་དྲུང་ཡིག་པ་སོགས་མཁས་གྲུབ་ཀྱི་སྐྱེས་བུ་དུ་མ་བྱུང་ཞིང༌། གྲགས་པ་ཆེ་ཆུང་ཙམ་ལས་རྗེ་མི་ལ་རས་ཆེན་དང༌། སངས་རྒྱས་མཉན་པ་གྲུབ་ཐོབ་དང་སྒྲུབ་ཚུགས་བསཌ་སྦྱངས་རྟོགས་པ་རྣམས་མཉམ་པར་དྲན་ཏོ།།