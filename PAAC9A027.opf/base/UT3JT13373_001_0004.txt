རྗེ་བཙུན་ཏཻ་ལོ་པའི་ལོ་རྒྱུས།

༄༅། །སློབ་དཔོན་ཏཻ་ལོ་པ་ནི། ཤར་ཕྱོགས་ཙ་ཊི་གྷ་བོ་ཞེས་པར་ཡབ་བྲམ་ཟེ་པྲ་ཀཱ་ཤ་དང་ཡུམ་ཀཱ་ཤཱིའི་སྲས་སུ་འཁྲུངས། བྲམ་ཟེའི་ལུགས་ཀྱི་བསྟན་བཅོས་ཐམས་ཅད་ལ་མཁས་པར་མཛད། མཁའ་འགྲོ་མ་བཞིན་མི་སྡུག་པའི་མཚན་ཅན་ཞིག་གིས། གཅེས་པར་བསྐྱངས་ཀྱང་མི་འཆི་བའི།། ས་ཕྱོགས་གང་ནའང་ཡོད་མ་ཡིན།། ཟེར་བས། མི་འཆི་བའི་ཐབས་དྲིས་པས། མ་ཧེ་སྐྱོང་ཞིང་ཡི་གེ་ལྟོས།། ཌཱ་ཀི་མ་ཡིས་ལུང་སྟོན་འགྱུར།། ཅེས་ཟེར་ཏེ་མི་སྣང་བར་གྱུར་ཏོ།། དེ་ནས་ཡང་སྔར་གྱི་མཁའ་འགྲོ་མ་དེས། ཡུལ་ནི་ཤར་ཕྱོགས་ཛ་གོར་མ་ཡིན་སོགས་སྨྲས་པས། རབ་ཏུ་བྱུང་མཚན་ཤེས་རབ་བཟང་པོར་བཏགས། སྡེ་སྣོད་གསུམ་ལ་མཁས་པར་མཛད། དེ་སྐབས་ཤར་ཕྱོགས་ཀྱི་གཙུག་ལག་ཁང་ཞིག་ཏུ་བཞུགས་སྐབས། ཐུབ་དབང་གི་སྐུ་བརྙན་ཞིག་ཡོད་པའི་ཁྲི་འོག་ནས་འོད་དང་རོལ་མོའི་སྒྲ་ཡང་ཡང་བྱུང་བས། བྲུས་པས་སྒྲོལ་མ་འབྱུང་བའི་རྒྱུད་ཀྱི་པུསྟི་རྙེད་ཀྱང་སྐབས་དེར་ཞུ་བའི་ཡུལ་མ་རྙེད། དེ་ནས་མཁའ་འགྲོས་ལུང་བསྟན་ཏེ་མཏངྒི་པ་བཙལ་བས་དེ་ནི་མི་གཞན་ལས་ཉིས་འགྱུར་གྱིས་ཆེ་བ་ཞིག་འདུག་པར་དཔལ་གསང་བ་འདུས་པ་འཕགས་སྐོར་སོགས་ཞུས། བླ་མ་རྣམ་རྒྱལ་ཞབས་དང༌། གུ་ཧྱ་པ། དཱ་རི་ཀ་པ། ཌིངྒི་པ། པདྨ་བཛྲ་སོགས་ལས་དཀྱིལ་འཁོར་རྣམས་སུ་དབང་བསྐུར་བ་དང༌། ཕྱག་རྒྱ་ཆེན་པོ། གཏུམ་མོ། འོད་གསལ། ལས་རྒྱ་སྟེ་བཀའ་བབས་བཞི་ཡི་གདམས་པ་དང་རྒྱུད་བཤད་སོགས་ཞུས་ནས་བསྒོམས་པས་ཡེ་ཤེས་ཁྱད་པར་ཅན་སྐྱེས་ཏེ། ཀླུ་སྒྲུབ་དང་ས་ར་ཧ་པ་ཛ་ལནྡྷ་རི་པ་སོགས་གྲུབ་པའི་སྐྱེས་བུ་མཐའ་ཡས་པ་རྣམས་ཞལ་མཐོང༌། དེ་རྣམས་དང་གཏམ་འདྲི་ཞིང་གདམས་པ་རྣམས་ཐོབ། དཔལ་ཧེ་རུ་ཀ་དང་མཁའ་འགྲོ་མའི་ཚོགས་རྣམས་རྟག་ཏུ་ཞལ་མཐོང་ནས་དེ་རྣམས་ཀྱིས་བྱིན་གྱིས་བརླབས་པའི་རྐྱེན་གྱིས་ཡེ་ཤེས་གོང་ནས་གོང་དུ་འཕེལ་བར་གྱུར། དེ་ནས་ཞིང་གི་རྣལ་འབྱོར་མ་ཏིལ་རྡུང་མཁན་གྱི་བུ་མོ་ཞིག་དང་ལྷན་ཅིག་སྤྱོད་པས་དགེ་འདུན་རྣམས་ཀྱིས་གནས་ནས་དབྱུང་བར་བྱས།

གྲོང་ཁྱེར་དུ་ཏིལ་རྡུང་བའི་བྱ་བ་མཛད་པས་སྔར་བྲམ་ཟེ་དགེ་སློང་དུ་གྱུར་པའི་རྙེད་བཀུར་ཆེན་པོ་ཡོད་པའང་ཉམས་ཏེ་ཏིལ་རྡུང་མའི་བདག་པོ་ཡིན་པས་ཕལ་སྐད་ཏིལླུ་པ་དང༌། ལེགས་སྦྱར་ཏཻ་ལོ་པ་སྟེ་ཏིལ་རྡུང་མཁན་ཞེས་མིང་འགྱུར་རོ།། གང་ཞིག་སྙིང་པོར་གྱུར་པ་ཏིལ་གྱི་མར།། ལྷན་ཅིག་སྐྱེས་པ་གཉུག་མའི་ཡེ་ཤེས་ཏེ།། འགྲོ་བ་ཀུན་གྱི་སྙིང་ལ་ཡོད་ནའང༌།། བླ་མས་མ་མཚོན་རྟོགས་པར་མི་ནུས་སོ།། ཞེས་སོགས་དང༌། ཀྱེ་ཧོ་རིང་དུ་འགྲོ་འདོད་གཏིང་དཔག་དཀའ་བའི་དོན།། ད་ལྟ་ཉིད་དུ་གསལ་བ་ངོ་མཚར་ཆེ།། ཅེས་གསུངས་ཏེ། ཏིལ་ལས་ཏིལ་མར་འབྱུང་བ་བཞིན། བླ་མའི་མན་ངག་གིས་ལུས་ལ་གནད་དུ་བསྣུན་པས་ལྷན་ཅིག་སྐྱེས་པའི་ཡེ་ཤེས་འབྱུང་བ་སོགས་བྱ་བ་ཐམས་ཅད་ཀྱིས་རང་ལ་ངོ་སྤྲད་པར་སོང་སྟེ་མཆོག་གི་དངོས་གྲུབ་ཐོབ་བོ། །དེ་དག་གི་སྐབས་རྣམས་སུ་ཡུལ་སྣ་ཚོགས་སུ་སྤྱོད་ཅིང་གནས་པས། ཨོ་རྒྱན་དུ་བྱོན་པས་བུད་མེད་སྔོན་མོ་མཁའ་འགྲོའི་མཚན་ཅན་ཞིག་དང་འཕྲད་པས། རྒྱུད་ནས་བཤད་པའི་བརྡ་བསྟན་པས་དེས་ཀྱང་བརྡའི་ལན་བྱས་ཏེ་སྐད་ཅིག་གིས་སྒྲོལ་མར་གྱུར་ནས་དབང་བསྐུར་རྒྱུད་གཏད་པས་སྒྲོལ་མ་འབྱུང་བའི་རྒྱུད་ཀྱི་བདག་པོར་གྱུར་ཅིང་དེས་ནཱའ་རོ་པ་ལ་བཤད་དོ། །དེ་ལ་སོགས་མཁའ་འགྲོ་མ་ཐམས་ཅད་ཀྱི་གདམས་པ་ཐམས་ཅད་ཐོབ། ཕྱོགས་བཅུའི་སངས་རྒྱས་ཐམས་ཅད་ཀྱི་ཞལ་གཅིག་ཅར་མཐོང་ངོ༌། །དེར་རྟོགས་པ་གསུངས་པ། ང་ལུས་དགྱེས་པ་རྡོ་རྗེ་སྟེ།། ངག་ནི་སྒྱུ་མ་ཆེན་པོ་ཡིན།། སེམས་ནི་བདེ་མཆོག་འཁོར་ལོ་ཡིན།། དབང་པོ་གསང་བ་འདུས་པ་ཉིད།། ཡན་ལག་དུས་དགྲ་ནག་པོ་སྟེ།། ཉིང་ལག་རྡོ་རྗེ་འཇིགས་མཛད་ཆེ།། ཅེས་སོགས་གསུངས་སོ།། གཞན་ཡང་རྣལ་འབྱོར་པ་མ་ཏི་ཞེས་པ་མངོན་པའི་ང་རྒྱལ་ཅན་ཞིག་ནུས་པས་སྐྱེངས་པར་མཛད་དེ་གདམས་པ་བསྟན་པས་གྲུབ་པ་ཐོབ་སྟེ། ཀྲིཥྞ་ཤུ་བྷ་ཞེས་ད་ལྟའང་བསིལ་བ་ཚལ་དུ་བཞུགས་སོ། །བྷཾ་ག་ལར་སྒྱུ་མ་མཁན་སླུ་བྱེད་ཀྱིས་སྒྱུ་མའི་དམག་གིས་གྲོང་ཁྱེར་གྱི་རྒྱལ་ཕྲན་འགའ་ཞིག་བྲོས་སུ་ཉེ་བར་བྱས་པ་མཁའ་འགྲོ་མས་བསྐུལ་ནས་དེར་བྱོན།

སྒྱུ་མ་མཁན་གྱི་སྒྱུ་མ་ནུས་པས་བཤིག་སྟེ། གྲོང་ཁྱེར་པ་རྒྱལ་པོ་སྒྱུ་མ་མཁན་བཅས་ལ་གདམས་པ་བསྟན་ཏེ་ཐམས་ཅད་འཇའ་ལུས་སུ་སོང༌། མཉན་ཡོད་དུ་ཆང་འཚོང་མ་ཉི་འོད་ཅེས་པའི་ཆང་ཐམས་ཅད་ཐེམ་ཤོར་ནས་མེད་པར་བྱས་པ་ན་དེ་རབ་ཏུ་འགྱོད་པས་སླར་སྔར་གྱི་ཆང་ལས་བརྒྱ་འགྱུར་གྱིས་བཟང་ཞིང་མང་བར་མཛད་པས་ཆང་འཚོང་མ་དེ་དད་ནས་གདམས་པ་ཞུས་པས་རྣལ་འབྱོར་མ་ཆེན་མོར་གྱུར་ཏེ་སྒྲོན་མ་འཛིན་ཞེས་གྲགས། བྱང་ཕྱོགས་སུ་ཤན་པ་ཞིག་གི་བུ་དེ་ཤན་པའི་འཚེད་སྣོད་དུ་འཚོད་པའི་ཆོ་འཕྲུལ་མཛད་པས་ཁོ་རང་ཤིན་ཏུ་འགྱོད་པར། བུ་གསོས་ཏེ་བྱིན་པས་དད་ནས་གདམས་པ་ཞུས་པས་གྲུབ་པ་ཐོབ། ན་ག་རར་གླུ་མཁན་ཞིག་གླུ་ལེན་པས་སྐྱེངས་པར་མཛད་པས་ཁོ་ཤིན་ཏུ་དད་དེ་གདམས་པ་ཞུས་ནས་དབྱངས་ལྡན་ཞེས་བྱ་བའི་གྲུབ་ཐོབ་ཏུ་གྱུར། ཡང་ལྷོ་ཕྱོགས་ན་རྒྱང་ཕན་གྱི་གྲུབ་མཐའ་དར་བས་དེའི་བླ་མ་ཛི་ན་བྱ་བ་ན་བཟའ་ལ་བཟུང་བཅུག་སྟེ་དམྱལ་གནས་སུ་ཁྲིད་ནས་ཁོ་རང་འཚེད་སྣོད་ཀྱི་དམྱལ་ཟངས་མཐོང་བ་དང་ལས་མཁན་རྣམས་ལ་སྐད་དྲིས་པས་དེ་ལྟར་ཡིན་པའི་རྒྱུ་མཚན་བཤད་པས་ཁོ་རང་ལས་འབྲས་ལ་ཡིད་ཆེས་ཏེ། གདམས་པ་ཞུས་ནས་རྣལ་འབྱོར་བར་གྱུར་ཏོ། །པ་ཊ་ལི་པུ་ཊར། མུ་སྟེགས་བྱེད་མཐུ་མཁན་ཞིག་ལ་ཚིག་གིས་སུན་ཕྱུང་བས། ཁོ་རང་ཁྲོས་ནས་མཐུ་བྱས་པས་ཉེ་དུ་ཐམས་ཅད་ཁ་བཏག །ཡི་ཆད་པས། ཉེ་དུ་རྣམས་གསོས་ནས་གཏད་པས་ཁོ་དད་དེ་གདམས་པ་ཞུས་པས་གྲུབ་ཐོབ་ཉི་ཟླ་འཛིན་ཞེས་པར་གྱུར། དེ་ལ་སོགས་པ་འགྲོ་བའི་དོན་མཛད་པའི་རྣམ་ཐར་ནི་ཆེས་མང་མོད་འདིར་དེ་ཙམ་མོ། །དེ་ནས་རང་གི་རྟོགས་པ་དེ་གཞན་ལ་སྟོན་པར་བཞེད་ནས་དུས་གཞན་ཞིག་ན། གྲོང་ཁྱེར་གྱི་ཚོང་འདུས་རྣམས་སུུ་རྟོགས་པ་གླུར་བླངས་པས་སྐྱེ་བོ་ཐམས་ཅད་ཐེ་ཚོམ་དུ་གྱུར། ལན་ཅིག་བྷངྒ་ལའི་གྲོང་ཁྱེར་དུ་སྐྱེ་བོ་བརྒྱ་སྟོང་དུ་མ་སློབ་དཔོན་ལ་ལྟར་འོང་བ་ན། སློབ་དཔོན་རིག་མ་དང་བཅས་བར་སྣང་དུ་བཞུགས་ནས་ཏིལ་རྡུང་བཞིན་དུ་བཞུགས་པར།

མི་རེས་དྲི་བ་རེ་ཞུས་པས། ལན་དུ་རྟོགས་པའི་གླུ་རེ་བླངས་པས་དེར་འཚོགས་པའི་སྐྱེ་བོ་ཕལ་ཆེར་གྱིས་དོན་རྟོགས་ནས་དངོས་གྲུབ་ཐོབ། ཡུན་རིང་དུ་འགྲོ་བའི་དོན་མཛད་ནས་སྐུ་ལུས་མ་སྤངས་པར་མཁའ་སྤྱོད་དུ་བཞུད་པ་ཡིན་ནོ།།