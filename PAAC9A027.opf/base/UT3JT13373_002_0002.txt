ཀརྨ་པ་སྐུ་ཕྲེང་ལྔ་པ་

དེ་བཞིན་གཤེགས་པའི་ལོ་རྒྱུས། ༄༅། །དཔལ་ཀརྨ་པ་ན་རིམ་ལྔ་པ་ནི། རྗེ་དེ་བཞིན་གཤེགས་པ་སྟེ་གོང་མས་ལུང་བསྟན་པ་བཞིན་དུ། ཉང་འདམ་ཕྱོགས་ཀྱི་ཡུལ་དུ་རྗེ་གོང་མ་གཤེགས་པ་ནས་བརྩམས་ཏེ། ངོ་མཚར་གྱི་ལྟས་འཁོར་མར་བྱུང་ཞིང་འཁྲུངས་སའི་ཁང་པ་ལའང་འཇའ་རྟག་ཏུ་ཟུག་པ། ཡུལ་མི་མང་པོ་ལའང་ཆོས་རྗེ་རིན་པོ་ཆེ་ཕྱོགས་དེར་ཕེབ་པ་དང༌། ཉི་ཟླ་ཤར་བ་སོགས་རྨི་ལམ་བཟང་པོ་རྨིས་ཏེ་སྔོན་ལུང་བསྟན་པ་དང༌། ལྷས་བསྐུལ་པ་ལས་ཐམས་ཅད་ཀྱང་ཆོས་རྗེ་རིན་པོ་ཆེ་ནི་ངེད་རང་གི་ཡུལ་འདིར་འཁྲུངས་པར་གདོན་མི་ཟའོ་ཟེར་ནས་མགྲིན་གཅིག་ཏུ་སྒྲོགས། སངས་རྒྱས་ཐམས་ཅད་ཀྱིས་གཞན་དོན་ལ་མངོན་པར་བསྐུལ་བ་དང༌། བོད་ཡུལ་དུ་རྒྱ་དམག་གི་འཇིགས་པ་ལས་སྐྱོབ་པའི་དུས་ཀྱང་མཁྱེན་ནས། ཀོང་རལ་གསུམ་ལས་ཉང་པོའི་ཡུལ་མྱང་འདམ་གྱི་སར་གདུང་སྣ་ནམ་ཞང་ཡབ་སྔགས་པ་གུ་རུ་རིན་ཆེན་ཡུམ་ལྷ་མོ་སྐྱིད་ལ་གཟིགས་པར་མཛད་དེ་ལྷུམས་སུ་ཞུགས་པར་བསྟན། དེའི་ཚེ་ཡུམ་གྱི་རྨི་ལམ་དུ་བྱང་ཕྱོགས་ནས་རྒྱ་མི་ཆས་བཟང་བ་མང་དུ་བྱུང༌། དེའི་ནང་ནས་གསུམ་བཞི་ཙམ་རྒྱུན་དུ་འོངས་ནས་གཙོ་བོ་དེས་གནས་མལ་གཡར་ཟེར་ནས་ལུས་ལ་ཐིམ་ཞིང་གཞན་རྣམས་ཀྱིས་བསྐོར་བ་བྱེད་པ་དང༌། ཁང་ལྟག་གི་ཞིང་ཆེན་པོ་ཞིག་དུང་དཀར་གྱིས་གང་འདུག་པ་ལས་ཐུ་བ་གང་བསྡུས། ཆེ་བ་ཞིག་འབུད་པར་བརྩམས་ཚེ་གཉིད་སད། ནམ་མཁའ་ལ་ཉི་ཟླ་ཤར་བའི་འོད་ཀྱིས་ཐམས་ཅད་གང་བ་དང༌། གསེར་གྱི་མེ་ཏོག་འཐུ་བ་སོགས་རྟག་ཏུ་ངོ་མཚར་འབའ་ཞིག་རྨིས། ལུས་ཡང་ཞིང་བདེ་ལ་ཟས་ཀྱི་སྲེད་པ་མེད། སྐབས་སུ་ལྷུམས་ནས་ཡིག་དྲུག་དང་ཨཱ་ལི་ཀཱ་ལི་དང༌། ཨོཾ་ཨཱཿཧཱུྃ་ཡང་ཡང་གསུངས། བུད་མེད་དུ་མ་དང་ལྷན་ཅིག་ཡུར་མ་བྱེད་པ་ན་དེ་ལྟར་གསུང་བ་ཐམས་ཅད་ཀྱིས་ཐོས་ཏེ། གང་དུ་གྲགས་གཡས་གཡོན་དུ་ལྟ་ཞིང་ཐེ་ཚོམ་དུ་གྱུར། ངོ་ཚ་བ་དང་གཞན་ལ་མི་གྲགས་པའི་ཕྱིར་ཕ་ཚད་དུ་གཅིག་པུར་ཡུར་མ་བྱས་པས། གསུང་ཆེ་བར་གྲགས་པ་ཐམས་ཅད་ཀྱིས་ཐོས་ནས་སངས་རྒྱས་ཀྱི་རྣམ་འཕྲུལ་ངོ་མཚར་ཅན་ཟེར་ཞིང་ཕྱག་འཚལ་ཁྱོད་ཀྱིས་ཅི་ཐོད་བྱེད་མི་ཉན་ཟེར།

ཡབ་ཀྱི་རྨི་ལམ་དུའང་དཀྱིལ་འཁོར་རབ་ཏུ་བཀྲ་བའི་དབུས་སུ་བུམ་པ་བཟང་པོ་འདུག་པ་ལ་ཕྱག་མཆོད་བྱས་གསོལ་བ་བཏབ་པ་རྨིས། བསོད་ནམས་སྟོབས་ཀྱི་རྟོགས་བརྗོད་ལས་འབྱུང་བ་ལྟར་བདག་ཉིད་ཆེན་པོ་འདི་དག་གི་བསོད་ནམས་ཀྱི་ཚོགས་ནི་གཞལ་བར་དཀའ་བས་དེའི་མཐུས་སྔར་ཡབ་ཀྱི་ལུས་ལ་ནད་གཞི་ཞིག་ཡོད་པའང་སངས། སྔར་ཡོ་བྱད་ཀྱིས་ཕོངས་པ་ཞིག་ཡོད་པ་དེ་ཕྱིན་ཅི་དགོས་བྱུང༌། གསའ་ཕུར་སྒོམ་ཆེན་བཟང་བ་ཞིག་གིས་ཀྱང་རྨིས་ལྟས་ལས་གསལ་བར་མཐོང་སྟེ་དར་ཅོག་མང་པོ་བཙུགས་ནས་གནས་འདི་འདྲར་སྤྲུལ་སྐུ་མྱུར་དུ་འབྱོན་ནོ་ཞེས་བསྒྲགས། ཡོན་བདག་མོ་མགོན་རྒྱལ་བྱ་བས་དེའི་སྟེང་གི་ནམ་མཁར་ཉི་ཟླ་ཟུང་གི་བར་དུ་དཀྱིལ་འཁོར་གྱི་དབུས་ན་ཆོས་རྗེ་རིན་པོ་ཆེ་བཞུགས་པར་མཐོང༌། ཡོན་བདག་མོ་སངས་རྒྱས་བྱ་བས་ཡུལ་དེར་ཆོས་རྗེ་ཡང་ཡང་དུ་ཕེབ་པ་སོགས་ཀྱི་རྨི་ལམ་མཐོང་ཞིང་ཡུལ་ཕྱོགས་དེ་དག་གི་ནད་དང་འཁྲུག་པ་ཆད་དེ་ལོ་ལེགས། ཁྱིམ་དེ་ལ་རྟག་ཏུ་འཇའ་འོད་དང་མེ་ཏོག་བྱུང་བས་ཁྱིམ་དེ་ཉིད་དུ་འཁྲུངས་པར་ཡང་ཐམས་ཅད་ཀྱིས་ཤེས། ཡབ་ལ་འགྲན་སེམས་ཡོད་པའི་སྔགས་པ་གཅིག་གཉིས་ཕྲག་དོག་དང་ཟུར་ཟ་བྱེད། དེ་ལྟར་ལྷུམས་ན་གནས་པའི་མཛད་པས་སྐྱེ་འགྲོ་མགུ་བར་བྱས་ཏེ། ཤིང་ཕོ་བྱི་བའི་ལོ་ཟླ་བ་དྲུག་པའི་ཚེ་བཅོ་བརྒྱད་ཀྱི་ཉི་ཤར་ལ་བལྟམས། ས་ཅུང་ཟད་གཡོ་བ་དང་མེ་ཏོག་གི་ཆར་དང་འཇའ་འོད་དང་དྲི་བཟང་ཡུལ་ཁམས་ཁྱབ་པ་བྱུང༌། འཁྲུངས་མ་ཐག་ཕྱག་གཉིས་ཀྱིས་ཞལ་ཕྱིས་ནས་ཕྱོགས་སུ་ལན་གསུམ་གཟིགས་ཏེ། རྒྱལ་བ་རྣམས་ལ་ཕྱག་འཚལ་ལོ། ། ཨོཾ་མ་ཎི་པདྨེ་ཧཱུྃ། ང་ནི་ཀརྨ་པཀྴི་ཡིན། འོ་ན་ངའི་མངལ་དུ་འོ་མ་བརྒྱལ་ལམ་ཞེས་ཡུམ་གྱིས་ཞུས་པར་འོ་བརྒྱལ་མ་བྱུང་ཚུལ་གསུངས། སྔགས་པ་ཕྲག་དོག་བྱེད་པ་དེའི་བུད་མེད་ཀྱི་རྨི་ལམ་དུ་བུད་མེད་རྒྱན་ཅན་མང་པོས་གཟིམ་ཁང་ལ་ཕྱག་བསྐོར་བྱེད་པ་དང༌། ཁྱད་པར་རྒྱན་ཤིན་ཏུ་བཟང་བ་བཞིས་མར་མེ་ཐོགས་ཏེ་བསྐོར་བ་བྱེད་པ་ཡང་ཡང་རྨིས་པས་ཕྱིན་ཆད་དད་གུས་དང་ཞབས་ཏོག་བྱས་སོ།

།འཁྲུངས་ལོ་ལ་ཉེ་གནས་ཤཱཀྱ་འོད་ཀྱིས་བསྒྲིགས་པའི་རྣམ་ཐར་ལས་ཁྲག་མིག་གླང་གི་ལོ་ལ་ཞེས་པ་སྣང་ཡང་ཁྲག་མིག་ནི་མིག་དམར་གྱི་འགྱུར་ཁྱད་ཡིན་པས་དེ་ནི་མེ་ཡོས་དང་རབ་བྱུང་སྦྱོར་བའི་ཚེ་ཤིང་བྱི་ཡིན་པས་གླང་མ་ཡིན་ལ། རྗེ་སྙག་ཕུ་བས། ཕག་གི་ལོ་ལ་ཁོ་བོ་འཆི་ཚུལ་སྟོན།། བྱི་བའི་ལོ་ལ་མྱང་འདམ་ཕྱོགས་སུ་སྐྱེ།། འབྲུག་གི་ལོ་ལ་གཞན་དོན་བྱེད་དོ་ཅེས།། ཇི་སྐད་གསུང་བཞིན་བྱོན་ལ་གུས་ཕྱག་འཚལ།། ཞེས་པ་ཚད་མར་བྱས་སོ།། དེ་ལྟར་ལྷུམས་ན་བཞུགས་པ་ཉིད་ནས་ཆོས་རྗེ་རིན་པོ་ཆེ་ཉིད་སྐུ་དངོས་སུ་བྱོན་པར་ཐམས་ཅད་ཀྱིས་ཡིད་ཆེས་ཤིང་རྩོད་མེད་དུ་བཀུར་བ་ལས། བལྟམས་མ་ཐག་ཏུ་ཡུལ་གྱི་སྐྱེ་བོ་དག་གིས་བཀུར་སྟི་མཐའ་ཡས་པས་མཆོད་ཅིང་བལྟམས་ནས་ཟླ་ཕྱེད་ན་སློབ་དཔོན་ཆེན་པོ་གུའི་གུང་པས་ཇ་འདྲེན་དུ་ཕྱིས་མཁན་ཆེན་མགོ་བློན་པར་གྲགས་པ་དཔོན་པོ་བློ་གྲོས་རྒྱལ་མཚན་པ་དཔོན་གཡོག་བཏང་སྟེ། ཕྱེ་མར་ན་བཟའ་ལ་སོགས་པ་མང་དུ་ཕུལ། ཡུམ་གྱི་པང་ན་བཞུགས་པ་ལས་དབོན་པོ་ལ་ཞལ་འཛུམ་དང་མཉེས་པའི་རྣམ་འགྱུར་མང་དུ་མཛད། དབོན་པོའི་མཛུབ་མོ་ལ་འཇུས་ནས་པང་དུ་བྱོན་མཉེས་པར་མཛད་པས་ཐེ་ཚོམ་དང་བྲལ་བ་ཡིད་ཆེས། བློ་གྲོས་རྒྱལ་མཚན་པར་སྔོན་དུ་སྤྱན་རས་གཟིགས་ཀྱིས་ཆོས་རྗེ་བྱོན་ན་མཇལ་དུ་མི་འགྲོ་བ་ཨེ་ཡིན་ཞེས་བསྐུལ་བ་དང༌། ལམ་དུའང་ལུང་བསྟན་བྱུང་ཞེས་འཇམ་དབྱངས་གྲགས་པས་བཀོད། དེ་ནས་རིང་པོ་མ་ལོན་པར་སློབ་དཔོན་ཆེན་པོ་ཉིད་ཀྱིས་དྲུང་གོང་མའི་དངུལ་འབུམ་ཆེན་མོ་ཀོང་པོར་བཞེངས་པ་མཚུར་ཕུར་སྤྱན་འདྲེན་པ་དང་ལྷན་ཅིག་ཏུ་བྱོན་ཏེ། ཟླ་བ་བཅུ་གཅིག་པའི་ཚེས་བཅུ་གཅིག་ལ་མཇལ། འཁྲུངས་ནས་ཟླ་བ་དྲུག་ལོན་པ་ཙམ་ཡིན་ཡང་ཇ་ཞལ་ཞུས་པ་ཕྱག་གིས་རེག །མདུན་དུ་བུ་རམ་དྲངས་པ་ལ་བཅག་ནས་གསོལ། བཞད་ཅིང་མཉེས་པར་མཛད། དེར་དབུ་ཞྭ་ན་བཟའ་གསེར་དངུལ་གྱི་གསོལ་ཞལ་སྡེར་བཞུགས་སྟན་སོགས་ཕུལ་ནས། སློབ་དཔོན་གྱི་སྒྲུབ་གནས་ལྐོག་འཕྲང་རི་ཁྲོད་དུ་གདན་དྲངས་ཏེ།

བླ་མ་ཤཱཀྲ་འོད་པ་དཔོན་གཡོག་སྐུའི་རིམ་གྲོ་པར་བཞག །ཁོང་རྣམས་ཀྱིས་སྐུ་རིམ་དུ་ཟླ་བ་རེ་ལ། ཡུམ་རྒྱས་འབྲིང་བསྡུས་གསུམ་བསྐལ་བཟང་ལ་སོགས་པའི་གསུང་སྒྲོག །གཙུག་ཏོར་སྟོང་ཟློག །རྣམ་འཇོམས་ཚེ་ཆོག་སོགས་མ་ཆག་པར་མཛད་ཅིང་ཟླ་བ་དགུར་སྐུ་མཚམས་དམ་པར་བཅད་དེ་མཇལ་མི་རྣམས་ལ་གསོལ་རས་དང་ན་བཟའི་བྱིན་རླབས་ཙམ་ལས་མ་གནང༌། འདི་དག་གི་ཚེ་སྟན་ལ་སྐྱིལ་ཀྲུང་བརྟན་པོར་བཞུགས་ཀྱི་གོག་པོ་ཡེ་མི་མཛད། གླང་ལོ་ཟླ་བ་དང་པོའི་ཡར་ཚེས་ཀྱི་སྔ་དྲོ་ཞིག་དྲུང་ན་ཡོད་པ་རྣམས་ཡེངས་པའི་བར་ལ་ཇི་ལྟར་བཞེངས་མ་མཐོང་བ་ལ་ཕར་ཆམ་ཚུར་ཆམ་མཛད་ནས་བཞད་ཅིང་འདུག་པ་ལ་གོག་མ་དགོས་འབྱོན་ཐུབ་པ་ལགས་སམ་ཞུས་པས་འགྲོ་ཐུབ་གསུངས། རྣམ་ཐར་ཤཱཀྲ་འོད་མན་འདི་ལ་སྟག་ལོ་ཟེར་བ་འདུག་ཀྱང་གོང་གི་ལོ་མིང་འཆུགས་སྣང་བ་དེས་ལན་པས་འདི་འཁྲུངས་ནས་ཟླ་བ་བདུན་སོང་བའི་སྐབས་ཡིན། ཡང་ཁང་པའི་ཀ་སྒྲོག་གསེག་མའི་བར་ལག་པ་ཐར་ཙམ་གྱི་ཟང་ཟིང་ཅན་ཞིག་ཡོད་པ་ལ། སྐུ་རྩེད་ཀྱིས་ཕར་ཐལ་ཚུར་ཐལ་དུ་འབྱོན་ཞིང་གདའ་བས་ཤཱཀྲ་འོད་ཀྱིས་དེ་ལྟར་མ་མཛད་སྐུ་བསྣད་འོང་ཞུས་པས། བླ་མ་པ་དེ་འདྲའི་ཐུགས་ཁྲལ་མི་འཚལ་ང་རང་བདེ་མོར་འགྲོ་འཕྲོ་ཡོད་པ་གསུངས༌། ཡང་གནམ་གཡོས་ནས་སེར་བ་ཕྲུམ་ཕྲུམ་བྱུང་བ་ལ་གཟིགས་ནས་སྡིགས་མཛུབ་དང་ཕུ་མཛད་པས་སེར་རྐང་སྐད་ཅིག་གིས་ཡུལ་གཞན་དུ་འགྱུར་ཏེ་འདི་ལྟ་བུ་ལན་མང་དུ་མཛད། ཉིན་གཅིག་ཤཱཀྲ་འོད་ལ་སློབ་དཔོན་ཆེན་པོ་བོད་ནས་འོང་ཡོད་ཇ་འདྲེན་ལ་སོང་གསུང་སྟེ་དེ་མ་ཐག་ཕྱིན་པས་ཉི་ཟླ་ཐང་དུ་མཇལ། སློབ་དཔོན་ཆེན་པོས་དྲུང་དུ་མཇལ་ཏེ་དབུས་གཙང་གི་འབྲི་གདན་ཚལ་པ་སོགས་ཡོན་བདག་བུ་སློབ་སོ་སོ་ནས། ཇ་འདྲེན་འབུལ་བ་རྣམས་ཕུལ་ཏེ་རྩེ་ལྷ་སྒང་དུ་བྱོན། དྲུང་ཉིད་དེ་ཀར་བཞུགས་མཚུར་ཕུ་ཀརྨ་ནགས་ཕུ་སོགས་ཕྱོགས་འདི་དང་འདི་ན་ཡོད། དེ་རྣམས་ཀྱི་ཚུལ་འདི་ལྟར་ཡོད་ཅེས་ངེས་པ་དང་བཅས་ཏེ་གསུངས།

སློབ་དཔོན་ཆེན་པོ་སླར་བྱོན་པར་ཐོས་པ་ནས་བླ་མ་ཡབ་སོགས་ཇ་འདྲེན་ལ་སོང་བ་ཞག་མང་དུ་འགོར་བ་ལ་ད་ནམ་འོང་ཞུས་པས། ཕྱག་མཛུབ་གཉིས་བརྐྱང་སྟེ་ཞག་འདི་ན་འོང་གསུངས་བ་དེ་བཞིན་བྱུང༌། ཟླ་བ་དགུ་པའི་ཚེས་བཅུ་ལ་དྲུང་ན་རིམ་བཞིའི་མཚན་སྨོས་ཏེ་དེ་རྣམས་གང་ན་བཞུགས་ཞུས་པས། ཐུགས་ཀར་ཕྱག་མཛུབ་གཏད་དེ་འདི་ན་གསུངས། ཁྱེད་ལགས་སམ་ཞུས་པས་ཡིན་ཡིན་གསུངས་ནས་བཞད། ཡོན་བདག་ཐེབ་གྲོལ་ལ་སོགས་པ་ནད་ཀྱིས་གཟིར་བ་དུ་མ་ལ་བྱིན་རླབས་མཛད་དེ་འདི་ཙམ་ན་ཕན་པར་འགྱུར་རོ་ཞེས་གསུངས་པ་བཞིན་སོ་སོར་བྱུང༌། འགྲོ་མགོན་གྱིས་དྲུང་པ་སྔོན་ལ་མཚུར་ཕུ་ཀརྨ་གང་དུ་འབྱོན་ཞུས་པས། ངེད་དང་པོར་ཀརྨར་འགྲོ་བ་ཡིན་གསུངས། སྒར་པ་ཉང་པོར་བྱོན་པ་ཡུན་རིང་དུ་སོང༌། ད་ཉེ་བར་བྱོན་ནམ་ཟེར་ནས་ཇ་འདྲེན་ལ་འགྲོ་ཞུས་པས། འགྲོ་མ་རན་གསུངས། ཟླ་ཕྱེད་ཙམ་ན་ཤཱཀྲ་འོད་ལ་ད་སོང་དང༌། ཁྱེད་ལ་གསེར་ཞིག་ཀྱང་སྟེར་བར་འདུག་གསུང་སྟེ་རྩི་གར་དུ་མཇལ་ཞིང་དེ་བཞིན་དུ་བྱུང༌། སློབ་དཔོན་ཆེན་པོ་སོགས་ཕེབས་ནས་མཇལ། བཞུགས་པའི་ཁྲི་ཆུང་ཞིག་ཡོད་པ་དེ་མཐོ་བར་གྱིས་གསུང་ནས་སླར་ཡང་བརྩིགས། ཐམས་ཅད་ལ་ཕྱག་འཚོལ་གསུང་ཞིང་ཕྱག་དབང་ཡང་ཡང་དུ་མཛད་ཅིང་བཞད། དགུང་ལོ་གསུམ་པའི་དུས་སུ་སློབ་དཔོན་པ་ལ་འདི་ལྟར་གསུངས། རང་རེ་གོང་དུ་ཕྱིན་དུས། རྒྱལ་པོ་ཡུམ་སྲས་བཅས་པ་ལ་དབང་བསྐུར་མཛད་དུས། གསེར་བྲེ་དངུལ་བྲེ་ལ་སོགས་པའི་འབུལ་བ་བྱུང་ཚུལ་དང༌། གོང་དུ་བྱོན་པའི་ལོ་རྒྱུས་ཞིབ་ཏུ་གསུངས་བ་ལ། སློབ་དཔོན་པས་དྲུང་པ་རྫུན་མི་མཛད་པར་ཞུ། རང་རེ་གོང་དུ་བྱོན་མ་མྱོང་ཞུས་པས། རྫུན་མིན། རང་རེ་བྱི་བའི་ལོ་ལ་གོང་དུ་ཕེབ། དེ་ལ་སོགས་པའི་ལོ་རྒྱུས་མང་དུ་གསུང་པས་སློབ་དཔོན་པ་མཉེས་པར་གྱུར་ཏོ།། ཤཱཀྲ་འོད་ལ་ཚེ་དཔག་མེད་ཀྱི་སྐུ་འདྲ་དང་ངའི་སྦ་ལྕག་ཁྱེར་ཤོག་གསུངས། ངེད་ལ་ དེ་མེད་ཞུས་པས། ཞོ་ཁ་ཐང་གི་གཟིམ་ཁང་ན་སྒམ་གྱི་ནང་དུ་ཡོད་དོ་གསུངས།

ཤཱཀྲ་འོད་ཤིན་ཏུ་དགའ་ནས་བསོད་རིན་བཏང་སྟེ། དེ་བླངས་ནས་དྲུང་དུ་ཕུལ་ལོ། །བ་རུ་སྣའི་གྲུ་ཁར་བྱོན་དུས། མ་འགྲོ་བར་ཆད་འོང་དོགས་ཡོད་གསུངས། སྐུ་འཁོར་རྣམས་ཀྱིས་གསུང་ལ་མ་རྩིས་པར་བྱོན་པས་གྲུ་ལོག་ནས་ཆབ་ཀྱིས་གདན་དྲངས་ནས་བྱིང་བ་མེད་པར་ཆུའི་ཕར་ཁར་བྱོན་ནོ།། ཡོས་ལོ་ཟླ་བ་ལྔ་པའི་ཚེས་གསུམ་ལ་ཁོང་རང་གི་ཁྲིའི་སྟེང་དུ་གསར་དུ་ཁྲི་བརྩིགས་ཏེ་དེར་བཞུགས་ནས་བླ་མ་ཤཱཀྲ་འོད་ལ་གསུངས་པ་ཁྱོད་ཀྱིས་ང་ལ་ཕྱག་འཚོལ་གསུངས། ཁྱོད་ལ་ཕྱག་མི་འཚལ་ཆོས་འབྲེལ་མེད་ཞུས་པས། ང་རྡོ་རྗེ་འཆང་ཡིན་ཁྱོད་ཀྱིས་ང་ལ་སྔར་ཆོས་ཞུས་པ་ཡིན། ཅིས་ཀྱང་ཕྱག་འཚོལ་གསུངས། དེ་ནས་ཕྱག་འཚལ་བ་ལ། ཡང་འཚོལ་གསུངས། མང་དུ་འཚལ་བས་བྱིན་རླབས་མང་པོ་མཛད། ད་ཡང་ཕྱག་འཚལ་ལམ་ཞུས་པས། ད་སྡོད་གསུངས་ནས་མཉེས་པའི་རྣམ་འགྱུར་མཛད། དེ་ནས་རྟོགས་ལྡན་ཡེ་ཤེས་དཔལ་བ་དཔོན་སློབ་རྣམས་མཇལ་ཏེ། དབུ་ཞྭ་ཞྭ་ནག་ལ་སོགས་པའི་འབུལ་བ་ཆེར་བྱས་སོ། །དེའི་ཚེ་དབུ་ཞྭ་བླངས་ཏེ་མནབས་སོ།། ཡང་ཉིན་གཅིག་རི་ལྟས་ལ་འགྲོ་གསུངས་ནས། གཉན་མོ་སྟེང་དུ་བྱོན་ནས་ཆོས་ཁྲི་བརྩིགས་ནས་དེའི་སྟེང་དུ་བཞུགས་ཏེ། འཚོགས་པ་རྣམས་ལ་ཐུགས་རྗེ་ཆེན་པོའི་བསྒོམ་བཟླས་གསུངས། ཤེས་རབ་བརྩོན་འགྲུས་བྱ་བའི་སྒོམ་ཆེན་པ་ཆོས་རྗེ་གོང་མའི་ཞབས་ཏོག་ཡུན་རིང་བྱས་པ་ཞིག་རི་ཁྲོད་དུ་སྒོ་བཅད་ལ་ཡོད་པ། སྤྲུལ་སྐུ་དང་ཨེ་མཇལ་བསམ་ནས་འདུན་པ་བྱས་པའི་རྨི་ལམ་དུ་ཆོས་རྗེ་གོང་མའི་སྐུ་གཟི་མདངས་ཕུན་སུམ་ཚོགས་པ་དང་མཇལ་ནས་ཆོས་མང་པོ་གསུངས། བྱིན་རླབས་མཛད་པའི་རྗེས་ལ་ཐུབ་པའི་གསེར་སྐུ་ཞིག་བསྟན་ནས། ང་འདི་ཡིན་གསུངས་པས་གསེར་སྐུ་དེ་སྐྱེས་བུ་གཟི་མདངས་དང་ལྡན་པ་གཅིག་ཏུ་གྱུར་པས་ཆོས་གསུངས། བྱིན་རླབས་མཛད་པ་ཞིག་རྨིས། གཉིད་སད་པ་དང་དད་པ་ཐུན་མོང་མ་ཡིན་པ་སྐྱེས་ཏེ། མཚམས་ཧུར་འདོན་བྱས་ནས་བྱོན་ནས་མཇལ་བའི་ཚེ། དྲུང་དུ་དང་པོར་མཇལ་དུས།

ཤེས་རབ་བརྩོན་འགྲུས་འོང་བར་འདུག །ཅེས་གསུངས་པས། སྔར་གྱི་རྨི་ལམ་གྱི་སྐུ་དེ་དང་སྤྲུལ་པའི་སྐུ་ཁྱད་མེད་པར་མཐོང་སྟེ་ཞབས་ཏོག་བྱས་ནས་ཕྱགས་ཕྱིར་འབྲང་ངོ༌། །དེ་ནས་འོབ་གླང་དཀར་གྱི་མི་སྡེ་རྣམས་ཀྱིས་གདན་དྲངས་ནས་བརྒྱ་འབུལ་མང་པོ་དང༌། མཛོ་རྟ་མང་དུ་ཕུལ་ནས་ཚུར་བྱོན་པའི་ལམ་དུ་རླུང་འཚུབ་ཆེན་པོ་བྱུང་བ་ཕྱག་མཛུབ་ཀྱིས་བཟློག་གོ །མགྱོགས་པའི་དོན་དུ་ཤཱཀྲ་འོད་ཀྱིས་བཅིབས་གོང་དུ་པང་ནས་འབྱོན་བསམ་ཀྱང་མ་གནང་དེ་འདྲ་མི་ཉན། ངལ་བརྙས་པ་མ་བྱེད་གསུང་ནས། ཁོང་རང་གཅིག་པུར་བཅིབས་ནས་བྱོན་ནོ།། དེ་ནས་ཙཱ་རི་ལྐོག་འཕྲང་ནགས་ཕུ། རྩེ་ལྷ་སྒང་ལ་སོགས་པའི་དགོན་སྡེ་འཛིན་པའི་བླ་མ། དགེ་འདུན་ཡོན་བདག་རྣམས་ཀྱིས་བྱོན་ཞུ་སོ་སོ་ནས་ཕུལ་བ་ལ། ཐོག་མར་ནགས་ཕུ་དང་ཉང་ལུང་པ་ལ་ཞལ་བཞེས་མཛད་དོ། །འབྲུག་ལོ་ཟླ་བ་དང་པོའི་ཡར་ཚེས་ལ་ནགས་ཕུར་བྱོན་པའི་ལམ་དུ། རྟོགས་ལྡན་ཤཱཀྲ་འོད་པ་ཆབ་རོམ་ལ་འདྲེད་ནས་རྩིབ་མ་གསུམ་ཆག་ནས་འདུག་པ་ལ། དྲུང་པའི་ཕྱག་གིས་བྱིན་རླབས་མཛད་ནས་ཅི་ཡང་མི་ལྟོ་གསུངས་པས་ན་བ་ཙམ་ཡང་མ་བྱུང་ངོ༌། །འདི་དག་གི་སྐབས་སུ་ཆོས་ཁྲི་བརྩིགས་ནས་ཆོས་གསུངས་པ་དང༌། དགོན་པ་འདེབས་པ་ཡིན་གསུངས་ནས་ཁང་ཆུང་མང་པོའི་གཟུགས་མཛད་ཅིང་དར་ཅོག་འཛུགས་པ་དང༌། ཆུ་ལ་ཟམ་པ་འཛུགས་པ་དང༌། ང་ཀརྨ་དང་མདོ་ཁམས་ཕྱོགས་སུ་འགྲོ་བ་ཡིན་གསུངས་ནས། ཤིང་བུ་དང་རྡེའུ་མང་པོ་བསྡུ་ཞིང༌། ལ་ལ་མཛོ་རྟ་དང༌། ལ་ལ་གསེར་དངུལ་གོས་དར་ཡིན་གསུང་ནས། ཐུམ་པོ་དང༌། ཁྲེས་པོ་མཛད་ཅིང༌། འཁོར་རྣམས་སོ་སོར་གཉེར་དུ་བསྐོ་བ་ལ་སོགས་རྟེན་འབྲེལ་གྱི་ལྟས་ཁྱད་པར་ཅན་མང་པོ་མཛད་དོ། །དེ་ནས་ནགས་ཕུར་ཆགས་ཕེབ་སྟེ་སྐྱེ་བོ་དཔག་ཏུ་མེད་པས་མཇལ་ནས་འགྲོ་བའི་དོན་རྒྱ་ཆེན་པོ་འཕེལ་ཞིང༌། རིམ་གྱིས་བྲག་གསུམ་གྱི་ལྷ་སྡེ་མི་སྡེ་རྣམས་ཀྱིས་གདན་དྲངས་ནས་ཞོ་ཁ་ནས་ཕྱགས་ཕེབ་པའི་ཚེ། འཕན་ཆེན་ལ་མཇལ་ནས་བཀུར་སྟི་མཆོད་པ་དཔག་ཏུ་མེད་པ་བྱས་ཤིང༌།

དེ་ནས་དུ་མ་རྒྱང་དང༌། མཚོ་ཆུ་ཕྱོགས་ཀྱི་ལྷ་སྡེ་མི་སྡེ་རྣམས་ཀྱིས་གདན་དྲངས་ནས། རྟ་བརྒྱ་འབུལ་ལ་སོགས་པའི་འབུལ་བ་མང་པོ་བྱས་ཤིང་སེམས་ཅན་དཔག་ཏུ་མེད་པའི་དོན་མཛད་དོ།། རྟ་བར་རྒྱལ་འཛིན་ནས་དྲུང་གོང་མ་གཉིས་ལ་རྟ་བརྒྱ་འབུལ་དུ་མ་བྱས་པའི་ཡོན་བདག་ཆེན་པོ་རྒན་མོ་བློ་བདེའི་བུ་བརྒྱུད་ཨ་དཔལ་སོགས་ཀྱིས་རྟ་བརྒྱ་འབུལ་བྱེད་པས་ཕེབས་པར་ཞུ་བར་ཡོང་བ་ལ་གཟིགས་མ་ཐག་ཡོན་བདག་དཔྱལ་པ་ཕྱིན་འདུག་ཨང་གསུང་སྟེ་དེ་ལྟ་བུ་ནི་བགྲང་གིས་མི་ལང༌། དེ་ནས་སྔར་གྱི་ཞལ་བཞེས་དང་མཐུན་པར་ཀོང་པོར་བྱོན་པའི་ལམ་དུ། གནས་གཞིར་ཕྱགས་ཕབ་པའི་ཚེ། མི་རྣམས་ཀྱིས་རྟོགས་ལྡན་པ་དེ་རིང་མཇལ་བ་ལ་འོང་ཟེར་ནས་འབྱོན་པའི་ཆིས་བྱས། པཀྴི་བསོད་ནམས་བཟང་པོ་ལ་སོགས་པས་དྲུང་དུ་ཞུ་བ་བྱས། ཁྱད་པར་དུ་དགེ་བཤེས་ཤཱཀྱ་རྡོ་རྗེ་བྱ་བས། དྲུང་པ་རྟོགས་ལྡན་པ་དེ་རིང་འབྱོན་ཟེར་བ་ཞེས་ཡང་ཡང་ཞུས་པས། དྲུང་གི་ཞལ་ནས། རྟོགས་ལྡན་པ་དེ་རིང་མི་འོང༌། སང་ཉི་དྲོས་ཙམ་ན་ལམ་དུ་མཇལ། གསུངས་པ་བཞིན་སང་མཇལ་བས། དྲུང་གི་ཞལ་ནས་ང་ཨི་བདེན་པར་འདུག་གསུངས། ཁོ་དད་ནས་ཕྱག་འཚལ་བཤགས་པ་བྱས། རྟོགས་ལྡན་མཁའ་སྤྱོད་པས་འབུལ་བ་མང་པོ་དང་སྔོན་གྱི་དབུ་ཞྭ་ཕུལ་བ་ན་ཕྱག་གིས་བླངས་ཏེ་དབུ་ལ་མནབས་པ་ན། དབུ་ལ་ཡངས་དོག་གི་སྐྱོན་མེད་པར་འཚམས་པས་ཐམས་ཅད་ངོ་མཚར་དུ་གྱུར། 

དེ་ནས་སེ་མོ་གཉེན་ཁྲིར་ཆགས་ཕེབས་པའི་ཚེ། དྲུང་གི་ཞལ་ནས། དེ་རིང་བླ་མ་མཁན་པོ་བ་འོང་ཡོད་གསུངས། དེ་རིང་ཨེ་འབྱོན་ཅི་ཆ་ཞུས་པས་འོང་བར་ཡོད། མི་འདི་འདྲ་བར་ཞིག་འོང་བར་ཡོད་གསུང་ནས་ཞལ་ཡོ་བའི་ཚུལ་མཛད། གོས་འདི་འདྲ་བ་ཞིག་གོན་འདུག ། འབུལ་བ་འདི་འདྲ་བྱེད་གསུངས་པས། དགོངས་མོ་ཞལ་ཡོ་བའི་ཚུལ་དུ་བྱུང་ཞིང༌། གོས་དང་འབུལ་བའང་གསུངས་པ་ལྟར་སྣང་ངོ༌། །དེ་ལྟར་གང་དུ་བྱོན་པ་དེ་དག་ཐམས་ཅད་དུ། ཁ་མཆུ་ཆེ་ཆུང་རྣམས་དང༌། རི་རྒྱ། ལམ་རྒྱ། ཀླུང་རྒྱ་ལ་སོགས་པ་ཐམས་ཅད་ཕུལ་ཞིང་ཐམས་ཅད་བདེ་ལེགས་དང་ལྡན་པར་མཛད་དོ།། དེ་ནས་རྟ་བར་རྒྱལ་འཛིང་དུ་བྱོན་ཏེ། ཡོན་བདག་གིས་རྟ་བརྒྱ་འབུལ་དང༌། སྐྱེ་བོ་ཁྲི་ཕྲག་མང་པོ་ལ་སྡིག་དང་མ་འདྲེས་པའི་སྟོན་མོ་དང༌། ཆོས་གསུངས་པའི་ཚེ་ནམ་མཁའ་ལ་ཉི་ཟླ་སྐར་གསུམ་ཤར་བ་དང༌། མེ་ཏོག་གི་ཆར་བབ་པ་དང༌། འཇའ་འོད་རབ་ཏུ་བཀྲ་བ་དག་གིས་གང་བ་ལ་སོགས་པ་ངོ་མཚར་བའི་ལྟས་ཁྱད་པར་ཅན་སྣང་བས། ཐམས་ཅད་མི་ཕྱེད་པའི་དད་པ་རབ་ཏུ་ཐོབ་པར་གྱུར་ཏོ།། དེ་ནས་གཡང་ཁ་སྟེང་དུ་ཆགས་ཕེབས་པའི་ཚེ། ཆོས་སྐྱོང་མ་མགོན་རྣམས་བསུ་བ་བྱེད་དུས་འདི་བཞིན་བྱེད་འདུག་གསུངས་ནས་ཆོས་སྐྱོང་གིས་འཆམས་པའི་ཚུལ་མཛད་དོ། །ཉིན་ཅིག་གི་ཚེ། འགྲོ་རྣམས་དགེ་བའི་ཕྱོགས་ལ་བཀོད་པའི་ཕྱིར། །ཐམས་ཅད་ཆོས་ཀྱི་ཕྱོགས་ལ་བཏང་བ་ཡིན། །ཞེས་གསུངས་པ་དང་མཐུན་པར་ཉང་སྟོད་སྨད། ཀོང་པོ་ལ་སོགས་ཡོན་བདག་འབྱོར་པ་ཅན་གྱིས་ཕུལ་བའི་གསེར་དངུལ། མཛོ་རྟ། གོས་དར་ལ་སོགས་པ་རྣམས། མ་ཎི། བསྐང་བ། ཚེ་ཆོག །རྣམ་འཇོམས། མདོ་སྒྲུབ་ལ་སོགས་པ་རྒྱུན་ཁ་མང་པོ་བཙུཌ་ནས་དེ་རྣམས་ལ་བྱིན་ཏེ། དབྱར་དགུན་སྐད་ཅིག་ཀྱང་གཡེལ་བ་མེད་པར་སྐུ་རིམ་ལ་འབད་དོ།། དེ་ནས་སློབ་དཔོན་པདྨའི་སྒྲུབ་གནས་བཀྲ་ཤིས་ལྐོག་འཕྲང་དང༌། སྟག་ཁྲོམ་རི་ཁྲོད་དུ་ཆགས་ཕེབས་ནས་ཟླ་བ་བཞི་པའི་ཚེས་གསུམ་གྱི་དགོངས་མོ་ནམ་མཁའ་ལ་གཟིཌ་ནས་ཁྱེད་རྣམས་ཀྱིས་ཨེ་མཐོང་གསུངས།

མ་མཐོང་ཅི་ལགས་ཞུས་པས། མཛུབ་མོ་ནམ་མཁའ་ལ་བཙུགས་ནས་ཡ་ཀི་ན། རྡོ་རྗེ་འཆང༌། སྤྱན་རས་གཟིགས། འཇམ་པའི་དབྱངས། རྗེ་བཙུན་མ་སྒྲོལ་མ་ལ་སོགས་པ་སྣང༌། དེ་རྣམས་ཅི་འདྲ་འདུག་ཞུས་པས། སྐུ་མདོག་དང་ཞལ་ཕྱག་རྣམ་འགྱུར་འདི་དང་འདི་འདྲ་བ་འདུག་གསུང་ནས་སྐུ་ལུས་ཀྱི་རྣམ་འགྱུར་ཡང་མཛད་དོ།། ཡང་ཉིན་ཅིག་སྒོ་ཕྱེ་དང༌། ཨ་མ་ཤི་ཨ་མ་ཤི་ཞེས་ཡང་ཡང་གསུང་ནས་བསྔོ་བ་མཛད་པར་སྣང་བ་ལ། གསུངས་པ་བཞིན་ཡུམ་གཤེགས་པ་དང་དུས་མཚུངས་པར་སྣང་ངོ༌། །ནང་ཅིག་ང་མདངས་ཀརྨར་ཕྱིན་གསུང་དེ་ཅི་འདྲ་འདུག་ཞུས་པས། ལྷ་ཁང་མང་པོ་འདུག །ལ་ལའི་སྒོ་ནུབ་ཕྱོགས་སུ་བསྟན་འདུག །དེར་དགེ་འདུན་མང་པོ་སྣང་ཞེས་སོགས་གསུངས་ཏེ་ཅི་ལྟ་བ་བཞིན་ནོ།། ཡང་ཉིན་ཅིག །དར་ཅོག་འདིའི་སྟེང་དུ་བཅོམ་ལྡན་འདས་ཤཱཀྱ་ཐུབ་པ། །དེའི་སྟེང་དུ་སྤྱན་རས་གཟིགས་དབང་ཕྱུག །དེའི་སྟེང་དུ་འཇམ་པའི་དབྱངས། དེའི་སྟེང་དུ་ཕྱག་ན་རྡོ་རྗེ་རྣམས་མུ་ཏིག་གི་ཕྲེང་བ་སྦྲེང་བ་ལྟར་སྣང༌། ཁྱེད་རྣམས་ཀྱིས་ལྟོས་དང་ཨེ་མཐོང་ཞེས་ཡང་ཡང་གསུངས། དབྱར་ཞིག་ཐན་པ་ཆེན་པོ་བྱུང་བ་ལ་ཆར་འབོད་པའི་ཞུ་བ་བྱས་པའི་ཚེ། ཟན་ལ་གཟུགས་བརྙན་བྱས་ཏེ་ཅོག་རྩེའི་སྟེང་དུ་བཞག་ནས་ཆུས་བྲན་པས། ཐོ་རངས་ནས་ཞག་གསུམ་གྱི་བར་ཆར་ཆེན་པོ་བབས་སོ།། དེ་ནས་ཡང་བླ་མ་པ། ཀརྨ་ཕྱོགས་ན་མི་མང་པོ་འོང་ཡོད་གསུངས། ཞག་འགའ་སོང་བ་ན་བྱ་བྲལ་བ་འགའ་སླེབ་ནས་ཀརྨ་གདན་ས་བ་ཤེས་རབ་མེ་ལྕེ་འབྱོན་ཡོད་ཅེས་སྐད་བྱུང༌། དེ་ནས་དྲུང་གིས། ཁྱེད་ཇ་འདྲེན་ལ་སོང་དང་མྱུར་དུ་མཇལ་བར་ཡོད་གསུང་ནས་ཤཱཀྲ་འོད་པ་དཔོན་སློབ་སོང་བས་འོ་ཐང་གྲུ་ཁར་མཇལ་ལོ།། དེ་ནས་འབྲུག་ལོ་ཟླ་བ་དང་པོའི་ཚེས་བཅོ་ལྔའི་ཚེ། སྟག་ཁྲོམ་རི་ཁྲོད་དུ། རྟ་དྲེལ་གོས་དར་གསེར་དངུལ། ཇ་རྒུན། བུ་རམ་སོགས་མང་དུ་ཕུལ་ནས། ཤེས་རབ་མེ་ལྕེས་ཡུས་ཆེ་བའི་ཚུལ། རྗེ་གོང་མ་གཤེགས་ནས། བདུད་དང་བགེགས་རྣམས་ཀྱིས་བསྟན་དང་བསྟན་འཛིན་ལ།

གནོད་པ་བྱེད་པ་འདི་མ་གཟིགས་སམ། ད་ནི་རྒྱལ་སྲས་རྣམས་ཀྱི་རྣམ་ཐར་དྲན་པས་བརྟུན་པ་སྐྱེད་དགོས་སོ། །ཞེས་ཞུས་པར། བསྟན་ལ་གནོད་པ་ལས་སྨོན་གྱི་མཐུས་ཡིན་ཡང༌། ཆོས་ཀྱི་སྟོབས་ཀྱྀས་གཞོམ་ནུས་ཞེས་གསུངས། ཉིན་ཅིག་དངུལ་གྱི་སྤོས་ཕོར་ཞིག་ལ་གཟིགས་རྟོག་མཛད་པ་ལ། སློབ་དཔོན་པས་བཞེད་ན་དྲུང་པ་ཁྱེད་ལ་འབུལ་བས་ཆོག་ཞུས་ཙམ་ན། ཁྱེད་ཀྱིས་ང་ལ་ཕུལ་མི་དགོས། ང་ལ་མི་ཆེན་པོས་ཕུལ་བ་ཡིན་གསུང་བ་ལ། སློབ་དཔོན་ཤིན་ཏུ་མཉེས་ནས་བཞད། དེ་ནས་དབུས་ཕྱོགས་ཀྱི་སྡེ་པ་རྣམས་ཀྱིས་གདན་འདྲེན་གྱི་ཞུ་བ་སོ་སོའི་འབུལ་བ་དང་བཅས་པ། མཚུར་ཕུའི་གུ་ཤྲི་བཟང་པོ་རིན་ཆེན། བླ་མ་ལོཙྪ་ བ་སོགས་ཀྱིས་ཁྱེར་ནས་བྱུང་བ་རྣམས་དྲུང་དུ་ཕུལ་ཞིང༌། ཁྱད་པར་དུ་རྒྱ་ནག་གི་རྒྱལ་པོས་ཀྱང༌། དབུ་ཞྭ། ཆོས་ཡང་གི་ཕྲེང་བ། གསོལ་ཞལ། ན་བཟའ་ཆ་ཚང་བ་དང༌། ཞུ་ཡིག་གནང་སྦྱིན་རྒྱ་ཆེན་པོ་དང་བཅས་པ་རྣམས། བླ་མ་ལོཙྪ་ལ་བསྐུར་འདུག་པ། ཆོས་རྗེའི་དྲུང་དུ་ཕུལ་ཞིང༌། མཚུར་ཕུ་གུ་ཤྲི། ཀརྨ་སི་ཏུ་སོགས་གདན་འདྲེན་པ་མང་པོས་སོ་སོ་ནས་བྱོན་ཞུ་དྲག་ཏུ་ཕུལ་བའི་ཚེ། ཆོས་རྗེའི་ཞལ་ནས། ངེད་སྔོན་ལ་ཀརྨར་འགྲོ་བ་ཡིན་གསུང་པ་ལ། མཚུར་ཕུ་གུ་ཤྲིས་སྔོན་ལ་མཚུར་ཕུར་འབྱོན་དགོས། ཅིས་ཀྱང་འབྱོན་པའི་ཞལ་བཞེས་མཛོད། གལ་ཏེ་མ་མཛད་ན་ང་ཁྲི་ཐོག་ཏུ་སྡོད་པ་ཡིན་ཅེས་ཞུ་ཕོད་བྱས་པས། ཁྱོད་ཀྱིས་ཅི་ཡང་མི་ཤེས། ངེད་གར་འགྲོ་ང་རང་ཤེས་མོད་ཅེས་སོགས་ཀྱིས་བཀའ་བཀྱོན་དང་ཕྱག་འཇུག་མཛད། དེ་ཕྱིན་ཆད་ཞུ་མ་ནུས་ཤིང་ཞུམ་པ་དང་བཅས་པར་གྱུར་ཏོ།། ཡང་ལན་ཅིག་ཤེས་རབ་མེ་ལྕེས། དྲུང་བ་ཁྱེད་རྩེད་མོ་འབའ་ཞིག་མཛད་པས། རོལ་པའི་རྡོ་རྗེའི་སྐྱེ་བ་མ་ཡིན་པ་འདྲ། ཞེས་ཞུས་པས། རོལ་པའི་རྡོ་རྗེའི་སྐྱེ་བ་ང་མ་ཡིན་ན་ཁྱེད་ཀྱིས་ལོགས་ནས་འཚོལ་གསུངས། ཙཱ་རི་བའི་སྒོམ་ཆེན་རྣམས་ཀྱིས། སྒོམ་ཞིག་གནང་བར་ཞུ་ཞུས་པས། གཞན་དུ་མ་ལྟ་རང་གི་སེམས་ལ་ལྟོས།།

རང་གིས་རང་སེམས་བལྟས་པའི་ཚེ།། མཐོང་བའི་རྣམ་པ་ཅི་ཡང་མེད།། ལྟ་བས་བསྒོམ་རྒྱུ་གང་ཡང་མེད།། ཧེ་ཧེ་གསུང་ངོ༌།། རྟོགས་ལྡན་མཚོ་དཀར་བས། རོལ་པའི་རྡོ་རྗེ་གཤེགས་པའི་དུས་སུ། ལ་ལ་ལ་འཇའ་འོད་ཀྱི་དཀྱིལ་ན་ཞལ་བསྟན་པ་དང༌། ལ་ལས་སེང་གེ་ལ་བཅིབས་ནས་ནམ་མཁའ་ལ་བྱོན་པར་མཐོང་བ་ལ་སོགས་པ་མཐོང་སྣང་རྣམ་པ་མང་པོ་འདུག་པ་དེ་ཀུན་ད་ལྟ་དྲན་ནམ་ཞུས་པ་ལ། ངའི་སྙིང་རྗེ་དང་ཁྱེད་རྣམས་ཀྱི་དད་པ་ལ་བརྟེན་ནས་མཐོང་སྣང་བྱུང་བ་དེ་ཀུན་ངས་ཀྱང་དྲན། ཁྱེད་ཀྱང་མཎྜལ་ཕུལ་ཞིང་མཆི་མ་ཕྲི་ལི་ལི་འདུག་པ་དེ་ཡིན། ལར་མཐོང་ལམ་ཐོབ་ན་སྐད་ཅིག་མ་གཅིག་ལ་ལུས་བརྒྱ་སྟོན་ནུས་པ་ཡིན་གསུངས། ཡང་བསོད་རིན་གྱིས་དྲུང་པ་བཞུགས་པ་ལ་དབང་ཐོབ་པ་ལ་བཞི་བཅུ་རྩ་གསུམ་ལ་གཤེགས་པ་ཅི་ལགས་ཞུས་པ་ལ། ང་དབང་མ་ཆེ་བ་མིན་ཏེ་སྔོན་གྱི་སྨོན་ལམ་གྱི་སྟོབས་ཀྱིས་གང་ལ་གང་འདུལ་དུ་ལུས་བརྗེས་པ་ཡིན་གསུངས། ཡོན་བློས། ཁྱེད་ཀརྨར་བྱོན་མ་མྱོང་ཞུས་པ་ལ། ཆོས་རྗེའི་ཞལ་ནས། ང་སྔར་ཀརྨར་ཕྱིན་ནས་འགྲོ་དོན་བྱས་པ་དྲན་གསུངས་པ་ལ་ཐམས་ཅད་མི་འཕྲོགས་པའི་དད་པ་རབ་ཏུ་སྐྱེས་པར་གྱུར་ཏོ།། ཤེལ་ཀུ་ཡ་ན་བཞུགས་དུས། བསོད་རིན་ལ་ཕ་རིའི་སྐུ་དཀར་པོ་དེ་ཁྱེད་རྣམས་ཨེ་ མཐོང༌། ཁྱེད་ཀྱིས་མཐོང་བ་མིན་སྤྱན་རས་གཟིགས་ཀྱི་སྐུ་ཡིན། ངས་སྐད་ཅིག་རེ་རེ་ལ་རྒྱལ་སྲས་རྣམས་ཀྱི་སྐུ་གནམ་གྱི་སྐར་མ་ཙམ་ཞིག་མཐོང་བ་ཡིན་གསུང༌། ཆོས་རྗེ་རོལ་པའི་རྡོ་རྗེ་ལ་ཁྱེད་ཀྱི་རྣམ་ཐར་བྲི་དགོས་ཞུས་ཙམ་ན། ངའི་གཉིད་ཐུན་གཅིག་གི་དག་པའི་སྣང་བ་རང་ཡང་ཡི་གེར་བྲི་མ་ལང་གསུངས་པ་དང་མཐུན་པར་སྣང་ངོ༌། །དེའི་སྐོར་དུ་མ་ངེས་པར་དམ་པ་རྣམས་ལས་དམ་པའི་ཆོས་གསན་པའང་ནར་མར་མཛད་དེ། ཐོག་མར་སློབ་དཔོན་ཆེན་པོ་ལ་ཕྱག་ཆེན་ཆོས་དྲུག་སྦྱོར་དྲུག་ལ་སོགས་པའི་ཁྲིད་ལུང་དབང་མན་ངག་མཐའ་ཡས་པ་གསན། རྟོགས་ལྡན་རིན་པོ་ཆེ་ལ་ནག་རྒྱལ་ཕག་གསུམ་སོགས་བརྒྱུད་པའི་ཟབ་ཆོས་མཐའ་དག་གསན་ཞིང༌།

ཐུགས་ཉམས་སུ་བཞེས་པས་སྤང་རྟོགས་ཡོངས་སུ་རྫོགས་པར་མཛད། དེ་ནས་ཟླ་བ་ལྔ་པའི་ཚེས་བཅོ་ལྔའི་མཆོད་པ་བྱེད་པའི་ཚེ། སྟག་ཁྲོམ་རི་ཁྲོད་ཀྱི་དགེ་འདུན་དང་སྐྱེ་བོ་དཔག་ཏུ་མེད་པ་ལ། རང་རང་གི་དབང་པོར་མཚམས་པའི་ཆོས་ཀྱི་བདུད་རྩིས་ཚིམ་པར་མཛད་དོ།། ཉི་ཤར་སྒང་དུ་ཆོས་རྗེ་རོལ་པའི་རྡོ་རྗེའི་མགུར་འབུམ་གསུངས་པའི་ཚེ། འདི་སུས་མཛད་ཞུས་པ་ལ། མཛུབ་མོ་རང་གི་ཤངས་གོང་དུ་གཏད་ནས་ང་རང་ཉིད་ཡིན་ནོ་གསུང་ངོ༌།། ཤེས་རབ་རྒྱལ་མཚན་ལ་ཁྱོད་ཀྱིས་ང་ལ་ཤ་སྐམ་ཕུལ་གསུངས། ཤ་སྐམ་མེད་ཞུས་པས། ཁྱོད་ལ་རྐྱལ་པ་འདི་དང་འདི་འདྲ་བའི་ནང་དུ་ཤ་སྐམ་འདི་དང་འདི་འདྲ་བ་ཡོད་ཅེས་རྒྱུ་མཚན་དང་བཅས་པ་གསུངས་པས་ཁོ་ཤིན་ཏུ་དད་དེ་ཤ་སྐམ་ལ་སོགས་འབུལ་བ་མང་པོ་བྱས་སོ།། དེ་ནས་ཀོང་པོའི་ཡོན་བདག་རྣམས་ཀྱིས་གདན་དྲངས་ནས་རིམ་གྱིས་འགྲོ་དོན་མཛད་པ་ལ། ཆབ་ནག་ཏུ་ཡོན་བདག་མཁར་རྒྱལ་བྱ་བས་སྲེད་ཞུས་པའི་ཚེ། ཁྱོད་ལ་བུ་འདི་ཙམ་ཞིག་ཡོང་གསུང་ནས་ཕྱག་མཛུབ་ལ་ཚད་མཛད་པས། ཕྱིས་གསུངས་པ་ལྟར་བྱུང་བས་དད་པ་རབ་ཏུ་ཐོབ་བོ། །དེ་ནས་སུམ་མཁར་དུ་ཆོས་རྗེ་གོང་མའི་གཟིམས་ཁང་དུ་བཞུགས་ནས་འགྲོ་བའི་དོན་མཛད། ཙཱ་རིར་བྱོན་པའི་ཚེ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པའི་ཞལ་གཟིགས་ཤིང་འགྲོ་བ་མང་པོའི་དོན་མཛད་དོ། །དྲུང་གོང་མའི་རྩ་བའི་སློབ་མ་དང་སྒར་དཔོན་ཡིན་ཞིང་བ་ཡོ་སོགས་ཀྱི་གཞི་བ་ཡང་མཛད། རྩེ་ལྷ་སྒང་དུ་ཁྱམས་ལ་རྗེ་དུས་མཁྱེན་གྱི་རྣམ་ཐར་བརྒྱ་རྩ་མའི་རི་མོ་དང༌། བ་ཡོར་དྲུང་གོང་མའི་སྐུ་ཡང་ཁོང་རང་གིས་ཕྱག་བཟོ་མཛད་པ། གཏེར་སྟོན་སངས་རྒྱས་གླིང་པས་ལ་རྒྱབ་ལྷུན་གྲུབ་སྟེང་དུ་ཆགས་ཕེབ་ནས་ཁོང་ལ་སྔར་ཆོས་རྗེ་གོང་མས་གནང་བའི་དར་ཁང་དང་གསེར་གྱི་པ་ཏྲ་ཕྱག་ཏུ་ཕུལ་ལོ། །ཉིན་གཅིག་དྲུང་ན་ཡོད་པ་རྣམས་ལ་ཁྱེད་རྣམས་ཀྱིས་ཨེ་མཐོང༌། བ་རི་ན་རྗེ་བཙུན་རྡོ་རྗེ་རྣལ་འབྱོར་མ་མང་པོ་འདུག་གསུངས།

ཉིན་ཅིག་ཐང་ཤིང་རྣམས་ལ་གཟིགས་ནས། དཔལ་མ་མགོན་གྱིས་ནམ་མཁའ་གང་ནས་འདུག་གསུངས། ཡང་གཏེར་སྟོན་ལ་ཁྱེད་ཀྱི་རྩར་ངའི་ཕྱག་མཁར་དང་སྦ་ལྕག་ཡོད་པ་ཁྱེར་ཤོག་གསུངས། མེད་ཞུས་པས། ཡོད་ཁྱེར་ཤོག་གསུངས། ཕྱག་ཏུ་ཕུལ་བས། ཁྱེད་ཀྱིས་སྦ་ལྕག་བཅད་འདུག་ཨཾ་གསུངས་པས་ཁོང་ཤིན་ཏུ་དད་དེ་ཞབས་ལ་གཏུགས་སོ།། ཡང་ཉིན་ཅིག་གི་ཚེ། ཁང་གསེབ་ཐམས་ཅད་འཕགས་པ་སྤྱན་རས་གཟིགས་ཞལ་གཅིག་ཕྱག་བཞི་པས་གང་བར་འདུག་ཨེ་མཐོང་གསུངས། དེ་ནས་ཕྱི་མ་ཡུལ་ཕྱོགས་སུ་གདན་དྲངས་ནས། ཞོ་ཁ་ན་བཞུགས་པའི་ཚེ། བླ་མ་འབྲོང་བུ་རིན་པོ་ཆེས། མཛོ་རྟ་གསེར་དངུལ། གོས་དར་ལ་སོགས་པ་བརྒྱ་འབུལ་མང་པོ་བྱས་ཏེ་ཆོས་ཀྱི་འཁོར་ལོ་བསྐོར་རོ། །དེ་ནས་དགུང་ལོ་བདུན་པ་ལྕགས་རྟ་ཟླ་བ་གསུམ་པའི་ཡར་ཚེས་གཅིག་ལ་རྩེ་ལྷ་སྒང་དུ། ཚོགས་དགེ་འདུན་སྒང་པ་ཕེབ་སྟེ། མཁན་པོ་སྙག་ཕུ་བ་བསོད་ནམས་བཟང་པོ་དང༌། སློབ་དཔོན་རྒྱལ་མཚན་དཔལ་སོགས་མཁས་བཙུན་མང་པོའི་དབུས་སུ་དགེ་ཚུལ་གྱི་སྡོམ་པ་བཞེས། མཚན་དྷརྨ་ཤྲི་བྷ་དྲ་སྟེ། ཆོས་དཔལ་བཟང་པོ་ཞེས་གསོལ། མཁན་སློབ་དེ་གཉིས་ལས་འདུལ་བའི་ཕྱོགས་གཙོ་བོར་གྱུར་པའི་ཆོས་མང་དུ་གསན། དེ་ནས་སྙེ་བོའི་གདན་ས་པ་དང༌། ཡོན་བདག་རྣམས་ཀྱིས་གདན་དྲངས་ནས། བརྒྱ་འབུལ་མང་པོ་བྱས་ཏེ། ཁྱད་པར་བཀྲ་ཤིས་སློང་བྱ་བའི་མི་སྡེས་གདན་དྲངས་པའི་སྲིན་པོའི་མཁར་དང༌། ཁང་མལ་དུ་བྱོན་ནས་རྩི་རྡོལ་འདོམ་རེ། འདོམ་ཕྱེད། འདོམ་དོ་ལྷག་ཙམ་འདུག་པའི་སྟེང་དུ། ཕར་ཚུར་ཞབས་གཉིས་གར་བཞག་པའི་རྡོ་ལ་འདོམ་པ་བརྫིས་པ་ལྟར་ཞབས་རྗེས་གསལ་བར་དོད་པ་ཐམས་ཅད་ཀྱི་མཐུན་སྣང་དུ་གྲུབ་པས། སྐྱ་སེར་ཐམས་ཅད་དད་གུས་ཐུན་མོང་མ་ཡིན་པ་སྐྱེས་པར་གྱུར་ཏོ།། དེ་ནས་སྤྲེལ་ལོ་ཟླ་བ་དང་པོ་ལ་ཁེ་མདའ་དུ་བཞུགས་ནས། རྟོགས་ལྡན་ཡེ་ཤེས་དཔལ་བ་ལ། རྡོ་རྗེ་ཕྲེང་བ་ལ་སོགས་པའི་དབང་དང་ཆོས་མཐའ་ཡས་པ་གསན་ནོ། །འདི་དག་གི་སྐབས་སུ་ཆོས་གསན་ཚུལ་རྣམས་གསན་ཡིག་ཆེན་མོར་བལྟའོ།

།དེའི་ཚེ་རྟོགས་ལྡན་ཡེ་ཤེས་དཔལ་བ་ལ་སོགས་པའི་མཁས་པ་མང་པོ་འཛོམ་པའི་སར། དགེ་བཤེས་བཀྲ་ཤིས་རྒྱལ་མཚན་གྱིས། ཆོས་རྗེའི་དྲུང་དུ། སངས་རྒྱས་ལ་སོགས་དཀོན་མཆོག་གསུམ། །ཞེས་པའི་མཚན་ཉིད་ཞུས། ཆོས་རྗེས། སངས་རྒྱས་དཀོན་མཆོག་གི་མཚན་ཉིད་ནི། སྐྱབས་གནས་གང་ཞིག་དོན་གཉིས་ཕུན་ཚོགས་རབ་ཀྱི་མཐར་ཕྱིན་པ། །ཞེས་སོགས་འགོད་ཅིང༌། ཆོས་ཀྱི་བགྲོ་གླེང་མཛད་པས་ཐམས་ཅད་ངོ་མཚར་དུ་གྱུར་ཏོ།། དེ་ནས་མདོ་ཁམས་སུ་ཕེབས་ཀར། ཀཾ་པོ་རྡོ་རྗེ་དཔལ་བརྩེགས་དང༌། ཀརྨ་དཔལ་ཤེ་ལ་སོགས་པའི་མདོ་ཁམས་ཀྱི་གཞི་བདག་རྣམས་བསུ་བ་ལ་བྱུང་གསུངས། སྒྲོལ་མ་དང༌། མི་ཕམ་པ་དང༌། རྒྱལ་བ་རྒྱ་མཚོ་དང༌། འཁོར་ལོ་བདེ་མཆོག་དང༌། ཁྲོ་བོ་རྟ་མགྲིན་དང༌། སྤྱན་རས་གཟིགས་ལ་སོགས་པ་ཞལ་མཐོང་གསུངས། དེའི་ཚེ་ཙཱ་རི་པ་དང༌། ཀོང་སྟོད་སྨད་ཀྱི་གདན་འདྲེན་པ་དང༌། ཀརྨ་ལ་སོགས་མདོ་ཁམས་ཀྱི་གདན་འདྲེན་པ་རྣམས་ཀྱིས་སོ་སོ་ནས་ཞུ་བ་ཕུལ། མཚུར་ཕུ་གུ་ཤྲི་སོགས་མཚུར་ཕུའི་གདན་འདྲེན་པ་སྔ་ཕྱིར་བྱུང་ནས་ཞུ་བ་ནན་ཆེར་བྱས་ཀྱང་མ་གནང་བར་སྔར་གྱི་ཞལ་བཞེས་དང་མཐུན་པར། ཀརྨ་དང་མདོ་ཁམས་ཕྱོགས་སུ་ཆུ་སྤྲེལ་ལོ་ཟླ་བ་བརྒྱད་པའི་ཚེས་བཅོ་ལྔ་ལ་ཞོ་ཁ་ནས་བཏེག་སྟེ། རིམ་གྱིས་ཁྱུང་ཐང་དུ་ཚུལ་ཁྲིམས་དཔལ་པ་ལ་སོགས་པའི་བླ་མ་དགེ་འདུན་སྟོང་ཕྲག་མང་པོ་དང༌། སྐྱེ་བོ་ཁྲི་ཕྲག་མང་པོ་ལ། དབུ་མ་སེམས་བསྐྱེད། ཆོས་དྲུག །སྐུ་གསུམ་ངོ་སྤྲོད། ལྷན་ཅིག་སྐྱེས་སྦྱོར། བླ་མའི་རྣལ་འབྱོར་ལ་སོགས་ཟབ་རྒྱས་ཐེག་པ་ཆེན་པོའི་ཆོས་མཐའ་ཡས་པ་གསུང་ནས་རིམ་གྱིས་སྟ་ཤོད་དུ་བྱོན་པའི་ཚེ། བྱིན་རླབས་ཞུ་མི་འགའ་ལ་གཟིགས་ནས་འདི་རྣམས་རྐུན་མ་ཡིན་མ་གཏོང་གསུངས། གསུངས་པ་ལྟར་བྱུང་ངོ༌། །དེ་ནས་རིམ་གྱིས་རི་བོ་ཆེ་པས་གདན་དྲངས་ནས་བླ་མ་དགེ་འདུན་རྣམས་ལ་རང་རང་གི་མོས་པའི་ཆོས་ཀྱིས་ཚིམ་པར་མཛད་དོ། ། ངོམ་ཐང་དུ་ཆགས་ཕེབས་ནས། ནམ་མཁའ་རྒྱལ་མཚན་གྱིས་རྟེན་ལ་རབ་གནས་ཞུས་པའི་ཚེ།

གསེར་སྐུ་ལ་མེ་ཏོག་གི་ནས་ཟུག་པ་དང༌། འཇའ་འོད་ལ་སོགས་པའི་ལྟས་ཁྱད་པར་ཅན་སྣང་བས་སྐྱེ་བོ་ཐམས་ཅད་མི་བྱེད་པའི་དད་པ་རབ་ཏུ་ཐོབ་བོ།། དེ་ནས་བྱ་ལོ་ཟླ་བ་དང་པོ་ལ། ལྷ་སྟེང་གི་རི་ཁྲོད་དུ་བྱོན་ནས་དགེ་འདུན་པ་རྣམས་ལ་ཆོས་དྲུག་སོགས་གསུངས་ཤིང༌། ཡི་དམ་གྱི་ལྷ་མང་པོའི་ཞལ་གཟིགས་ཤིང༌། འདིར་དགེ་སྦྱོར་འཕེལ་པོར་འདུག་ཅེས་གསུངས་པ་དང༌། དེ་ནས་དཔལ་ལྡན་ཀརྨའི་དགོན་དུ་བྱོན་ནས་དགེ་འདུན་རྣམས་ལ་ཟབ་ལ་རྒྱ་ཆེ་བའི་ཆོས་མང་དུ་གསུངས་ཤིང༌། དེ་ནས་སྐུ་འབུམ་དགོན་དུ་གདན་དྲངས་ནས་སྐྱ་སེར་དཔག་ཏུ་མེད་པའི་དོན་མཛད་དོ། །དེ་ནས་འདན་སྐེ་རགས་པས་གདན་དྲངས་ནས་བླ་མ་དགེ་འདུན་ཡོན་བདག་མང་པོ་དང༌། ཁྱད་པར་སྒ་ནས་ཨ་གཉན་པ་ལ་སོགས་ཀྱི་བླ་དགེ་མང་པོ་ཆོས་ཀྱིས་ཚིམ་པར་མཛད་ནས། ཤར་ཁའི་གླིང་གི་དཔོན་ཆེན་ཁྲོ་བོ་རྒྱལ་མཚན་པས་གདན་དྲངས་དཔོན་ཆེན། ཁྲི་དཔོན། ད་ར་ཁ་ཆེ་སྟེ་ལས་ཀ་འཛིན་པའི་སྡེ་བདག་རྣམས་ཀྱིས་ཐོག་དྲངས་བོན་པོ་ལ་སོགས་པའི་སྐྱེ་བོ་དུ་མ་ལ། བསྙེན་གནས་ལ་སོགས་པའི་སྡོམ་པ་གནང་ཞིང་རང་རང་གི་མོས་པའི་ཆོས་ཀྱིས་ཚིམ་པར་མཛད་ནས། གོ་འཇོའི་དཔོན་ཆེན་འོད་ཟེར་ནམ་མཁའ་པས་གདན་དྲངས་ནས་ཁྱི་ལོ་ཟླ་བ་གསུམ་པའི་ཡར་ཚེས་ལ་ཕྱགས་ཕེབ་སྟེ། ལས་རྒྱུ་འབྲས་ཀྱང་བྱང་ཆུབ་མཆོག་ཏུ་སེམས་བསྐྱེད་པ། ཆོས་དྲུག་ལ་སོགས་བསྐྱེད་རྫོགས་དུ་མ་གསུངས་ནས་ཐམས་ཅད་མི་ཕྱེད་པའི་དད་པ་རབ་ཏུ་ཐོབ་བོ། །དེ་ནས་ཕ་ར་དགོན་པས་གདན་དྲངས་པའི་ལམ་དུ། རིལ་ནེ་ལྷ་ཁང་ལ་རབ་གནས་ཞུས་པའི་ཚེ། ཐམས་ཅད་ཀྱི་མཐུན་སྣང་དུ་མེ་ཏོག་གི་ཆར་དུ་མ་ལང་ལོང་དུ་བབ་ཅིང༌། འཇའ་འོད་རབ་ཏུ་བཀྲ་བ་དག་གིས་ལུང་པ་གང་བ་ལ་སོགས་པ་ངོ་མཚར་བའི་ལྟས་བསམ་གྱིས་མི་ཁྱབ་པ་བྱུང་བས་ཐམས་ཅད་མི་ཕྱེད་པའི་དད་པ་རབ་ཏུ་ཐོབ་བོ།།

དེ་ནས་འབོམ་དུ་བྱོན་པའི་ཚེ། ལམ་དུ་མི་རྣམས་ཀྱིས་དྲུང་པའི་རྣམ་ཐར་ཞིག་ཞུ་ཞུས་པའི་ལན་དུ། སྐྱེ་འཆི་མེད་པའི་སེམས་ལ་དབང་ཐོབ་ཀྱང་དབང་མེད་འཁོར་བའི་འགྲོ་བ་བསྒྲལ་སླད་དུ། །སྙིང་རྗེའི་དབང་གིས་སྲིད་པར་ཉིང་མཚམས་སྦྱར། །སྲིད་པ་ཅི་སྲིད་མཛད་པ་རྒྱུན་མི་འཆད། །ང་ཡི་རྣམ་ཐར་དེ་ལ་གྱིས་གསུངས། ཡང་འབོམ་མཚོ་ཕྱུག་མོའི་འགྲམ་དུ་བཞུགས་པའི་ཚེ། ཆར་འབོད་པར་ཞུ་བ་ལ་དྲུང་ནས། ཨོཾ་སྭསྟི། བཅོམ་ལྡན་འདས་འཇིག་རྟེན་དབང་ཕྱུག་སྤྱན་རས་གཟིགས་ཀྱི་ལུང༌། དྷརྨ་ཤྲི་བྷ་དྲའི་གཏམ། འབོམ་ཆེ་ཆུང་ཚུན་ཆད་ལ་ཡོད་པའི་ལྷ་འདྲེ་རྣམས་ལ་ཟློ་བ། སང་དགོང་ཕན་ཆད་ནས་ཆར་གྱི་ཆིལ་གྱིས་ཕོབ་ཅིག ། གལ་ཏེ་མ་ཕབ་ན་རྩ་ར་བྱེད་པ་ཡིན། ཡི་གེའི་རྟེན་རི་འཁུའི་རུ་མ་གཟུངས་འདམ་དང་བཅས་པ་ཡོད་པས་བཀྲ་ཤིས་པར་གྱུར་ཅིག །ཅེས་བཀའ་བསྒོ་མཛད་པ་ཙམ་གྱིས་ཆར་ཆེན་པོ་བབས་སོ། །ཟླ་བ་དེའི་ཕྱི་མ་ལ་འགམ་ཉག་དུ་བཞུགས་པའི་ཚེ། ཡང་ཆར་མ་བབ་སྟེ་འབོམ་ཆེ་ཆུང་གི་དགེ་བའི་བཤེས་གཉེན་རྣམས་ཀྱིས་ཆར་འབོད་པའི་ཞུ་བ་སྔ་དྲོ་བྱུང་བ་ལ། ཆར་འབབ་པར་ཡོད་གསུངས་ཤིང་རྟེན་འབྲེལ་མཛད་པས། དགོངས་མོ་ནས་ཆར་ཆེན་པོ་བབས་སོ། །དེ་ནས་པུ་འབོར་སྟོད་སྨད་ཀྱི་བླ་མ་མང་པོ་དང༌། གནས་ནང་གི་མཁན་ཆེན་པ་ལ་སོགས་པའི་དགེ་འདུན་རྣམས་མཇལ་དུ་བྱུང་བས། པུ་འབོར་ཕྱོགས་སུ་འབྱོན་པར་གསོལ་བ་བཏབ་ཀྱང་ད་གཟོད་སླེབ་པར་བྱེད་པ་ཡིན་གསུངས་ནས་ཆོས་ཀྱིས་ཚིམ་པར་མཛད་དོ།། དེ་ནས་ཡང་དཔོན་ཆེན་པས་ཟླ་སྒང་དུ་གདན་དྲངས་ཏེ། བརྒྱ་འབུལ་མང་པོ་དང༌། བསྙེན་བཀུར་དུ་མ་ཞུས་པ་ལ་ཆོས་ཀྱིས་ཚིམ་པར་མཛད་དོ། །གོ་འཇོའི་ཡུལ་དུ་ཆ་ག་པའི་དམག་གིས་གནོད་པ་ཆེན་པོ་བྱུང་བ་བཀའ་ཤོག་བསྒྲགས་པས་ཆད། སླར་ཡང་གདན་ས་ཆེན་པོ་ཀརྨར་ཕེབས། ཟླ་སྟོད་སྨད། བར་ཐང་དེ་སྐོར་ཕལ་ཆེར་ཞབས་ཀྱིས་བཅག་ནས། སླར་མང་དབུས་ཕྱོགས་སུ་འབྱོན་པར་དགོངས་པའི་ཚེ། དྲུང་སྐོར་དུ་མཚུར་ཕུ་བ་བཞུགས་པས།

ཞུ་བ་ཕུལ་བ་ལ་བརྟེན་ནས། བྱང་ལམ་དུ་བརྒྱུད་དེ། དགུང་ལོ་བཅུ་གཉིས་ལ་གདན་ས་ཆེན་པོ་མཚུར་ཕུར་ཕེབས། ལམ་དུ་འཁོད་པ་རྣམས་དང༌། དབུས་གཙང༌། མངའ་རིས་སོགས་ ཀྱི་གདུལ་བྱ་རྣམས་ཐར་པའི་ས་བོན་ཁྱད་པར་ཅན་གྱིས་རྒྱུད་སྨིན་པར་བྱས། ཇོ་བོ་རིན་པོ་ཆེས་ཐོག་དྲངས་པའི་རྟེན་གསུམ་ངོ་མཚར་ཅན་དང་མཇལ། ཆོས་སྡེ་ཕལ་ཆེར་ཞབས་ཀྱིས་བཅག་ནས་ངོ་མཚར་བའི་ལྟས་དུ་མ་དང་བཅས་ཏེ། སླར་ཡང་ཤར་ཕྱོགས་ཀོང་པོའི་ཡུལ་དུ་བྱོན། ཙཱ་རི་ལ་སོགས་པའི་གནས་ཁྱད་པར་ཅན་དང༌། དགོན་པ་རྣམས་སུ་ཐུགས་དམ་དང༌། ཐུགས་སྦྱོང་ལ་བརྩོན་པའི་ཚུལ་དུ་མ་མཛད། དགུང་ལོ་བཅུ་དགུ་བཞེས་པའི་ཆུ་རྟ་ལ། ཚོགས་དགེ་འདུན་སྒང་པ་རྣམ་ཐོས་ཀྱི་རི་བོར་གདན་དྲངས་ནས། མཁན་ཆེན་བསོད་ནམས་བཟང་པོ་དང༌། ལས་སློབ་ཡོན་ཏན་བློ་གྲོས། དད་པའི་དགེ་སློང་སྡོམ་བརྩོན་སྡེ་སྣོད་འཛིན་པ་བརྒྱད་བཅུའི་དབུས་སུ་བསྙེན་པར་རྫོགས་པ་དགེ་སློང་གི་དངོས་པོ་བཞེས། བོད་དུ་དགེ་སློང་གི་ལས་གྲལ་བྱུང་བ་ལ་བཟང་ཞིང་མང་བར་གྲགས། སོ་སོའི་ཕྱག་གི་ཚེ་བར་བར་དུུ་ས་འཇལ་ལི་ལ་སྐུ་བརྟེན་པའི་ངལ་གསོ་མཛད་དགོས་པ་བྱུང་སྐད། འཇའ་འོད་དང་མེ་ཏོག་གི་ཆར་བྱུང༌། སྙག་ཕུ་པ་ཆེན་པོ་འདི་ནི་ཉིད་ཀྱིས། འཕགས་པའི་གནས་བརྟན་བ་ཀུ་ལར་ཞལ་གྱིས་བཞེས། རྗེ་རོལ་པའི་རྡོ་རྗེ་ལ་ཆོས་དུ་མ་གསན་ཞིང་རྗེ་དེ་བཞིན་གཤེགས་པའི་བླ་མ་ཡིན་ཀྱང་ཐུགས་དད་སློབ་མ་གཞན་ལས་ཆེ་སྟེ། ལྷག་བསམ་མའི་བསྟོད་པ་མཛད༌། འདི་རེས་ཀྱང་མཁན་སློབ་ལས་ཆོས་ཀ་མང་དུ་གསན་ཞིང༌། ཁྱད་པར་ཡོན་བློ་བའི་དྲུང་ནས་བློ་སྦྱོང་སོགས་གདམས་པ་ཁ་ཡར་གསན། བཀའ་བཞི་པ་རིན་ཆེན་དཔལ་ལས་ཀྱང་ཕར་ཕྱིན་སོགས་གཞུང་ལུགས་ཆེན་པོ་མཐའ་དག་སྦྱོང་བའི་ཚུལ་མཛད། དེ་ནས་དགུང་ལོ་ཉི་ཤུ་པ་ལུག་གི་ལོ་ལ། གློ་ལམ་ནས་བརྒྱུད་དེ་པུ་འབོར་ཕེབས། གཉན་པོ་ཁྲབ་རིའི་ཞོལ་དུ། རྒྱ་རས་བཅིབ་པ་བརྒྱ་འབུལ་སོགས། བསོད་ནམས་ཀྱི་ཞིང་དུ་གྱུར་པ་དུ་མ་བྱས་ནས།

སྤུ་ཁྲང་ཕལ་ཆེར་ཞབས་ཀྱིས་བཅགས་ཤིང༌། དེར་གནས་པའི་སེམས་ཅན་གྱི་དོན་ཚད་མེད་པ་མཛད། སླར་ཡང་ཀོང་པོ་ནས་ལམ་མཛད་དེ། དབུས་ཕྱོགས་སུ་བྱོན། ལྷ་སར་ཕེབས་ཇོ་བོ་རིན་པོ་ཆེ་ལ་མཆོད་པའི་སྤྲིན་དཔུང་དཔག་ཏུ་མེད་པས་མཆོད་ཅིང༌། འགྲོ་བ་མང་པོ་ལ་ཆོས་ཀྱི་འཁོར་ལོ་དཔག་ཏུ་མེད་པ་བསྐོར། དབུས་ཕྱོགས་ཀྱི་འབྲི་གདན་དང༌། སྣེའུ་པ་སོགས་ལྷ་སྡེ་མི་སྡེ་ཐམས་ཅད་ཀྱིས་གཙུག་གིས་བཀུར་ནས་ཀུན་གྱིས་མཆོད་པའི་ཞིང་དམ་པར་བཟུང༌། འདི་སྐོར་དུ་སྔར་ཧོར་གྱི་རྒྱལ་པོ་ཐོ་གན་ཐི་མུར་གྱིས་ལོ་སོ་ལྔ་རྒྱལ་ས་མཛད། རྗེ་རོལ་པའི་རྡོ་རྗེ་བོད་ལ་ཕེབས་ནས་ལོ་ལྔ་ན། རྒྱའི་ངོ་ལོག་བྱུང་བས། གོང་མ་ཧོར་ཡུལ་ལ་བྱོན་ཏེ། རྒྱ་ནག་གི་རྒྱལ་པོ་ཐའི་ཇུས་རྒྱལ་ས་ཅུང་ཟད་དང༌། དེ་ནས་ཏའི་མིང་རྒྱལ་པོ་ཆེན་པོས་རྒྱ་ཧོར་མི་ཉག་ཐམས་ཅད་ཀྱི་རྒྱལ་པོ་མཛད། རྒྱལ་ཁམས་ཐམས་ཅད་བདེ་ཆོས་རྗེ་རིན་པོ་ཆེའི་སྙན་པས་ཐུགས་ཕྲོགས་ཏེ་སྤྱན་འདྲེན་ཡང་ཡང་དུ་བཏང་ཞིང་ཁྱད་པར་དུ་བླ་མ་ཁྱེད་ཀྱིས། དེ་བཞིན་གཤེགས་པའི་ཆོས་ཟབ་མོ་མཁྱེན་པའི་དོན་ལ་ནུབ་ཕྱོགས་ཀྱི་སེམས་ཅན་ཐམས་ཅད་ཀྱི་དོན་བྱེད་པ་ཀུན་གྱིས་སྐྱབས་སུ་འགྲོ་བ་དང༌། གུས་པས་སངས་རྒྱས་འཇིག་རྟེན་དུ་བྱོན་པ་ལྟ་བུའི། ༈ ཁྱེད་ཐབས་ཤེས་རབ་ཡོན་ཏན་ཕྲིན་ལས་མཆོག་གི་དངོས་གྲུབ་མ་ཐོབ་ན་དེ་བཞིན་དུ་སེམས་ཅན་ཐམས་ཅད་ལ་ཕན་པ་རྒྱ་ཆེན་པོ་ག་ལ་འབྱུང༌། ༈ ངེད་སྔར་བྱང་ཕྱོགས་སུ་ཡོད་པའི་དུས་སུ། ༈ ཁྱེད་ཀྱི་མཚན་བཟང་པོ་ཐོས་ནས་ལན་ཅིག་མཇལ་བསམས་པའི་སེམས་བཞིན་ད་ལྟ་གོ་ས་ཆེན་པོ་ལ་བཞུགས། ཡུལ་དབུས་ཀྱི་རྒྱལ་ཁམས་ཀུན་བདེ་བར་འདུག །ཡུན་རིང་དུ་བསམ་པ་ལ་མུན་པ་བསལ་བ་ལྟ་བུ་དྲིན་མཉམ་པ་ཉིད་ཕན་ཡོན་ཐུན་མོང་དུ་མཛད་དགོས། སྔར། ༈ ཤཱཀྱ་ཐུབ་པས་ཐུགས་རྗེས་བཟུང་ནས་སེམས་ཅན་ཐམས་ཅད་ཀྱི་དོན་བྱེད། ༈ ཐུབ་པའི་ཆོས་ཀྱི་དངོས་གྲུབ་ཟབ་མོ་ཐོབ་པའི་དོན་ལ། ཁྱེད། ༈ ཐུབ་པའི་ཐུགས་དང་གཉིས་སུ་མེད་པར་འདུག་པས་ཡུལ་དབུས་འདིར་བྱོན་ནས།

༈ སངས་རྒྱས་ཀྱི་བསྟན་པ་དར་བ་དང་རྒྱལ་ཁམས་ཀྱི་ཕན་བདེ་ལ་དགོངས་ནས། ༈ ངེད་ཀྱིས་སྔར་བསམས་པ་བཞིན་རྗེས་སུ་འབྲེངས་ནས། ༈ བླ་མ་ཁྱེད་ཅིས་ཀྱང་འབྱོན་པར་མཛོད། སྔར་གྱི་རྒྱལ་པོས་ཡུལ་དབུས་ཀྱི་རྒྱལ་ཁམས་བདེ་བའི་སྒོ་ནས་བཅོས་པ་ཡིན། ༈ སངས་རྒྱས་ཀྱི་བསྟན་པ་ལ་ཡང་དད་པ་སྔོན་དུ་འགྲོ་བ། ༈ ངེད་ཀྱི་ཡབ། ༈ ཐའི་རྒྱལ་པོ་ཧུ་ཧང་དང་དད་པ་ཅན་གྱི་བཙུན་མོ། ༈ ཧུ་ཧྭང་བུ་གནམ་ལ་གཤེགས་ནས་ཡུན་རིང་དྲིན་བསབ་དགོས་པ་ཐབས་གང་ཡང་མ་རྙེད། ༈ བླ་མ་ཁྱེད་ཐབས་ཤེས་ཕྲིན་ལས་ཀྱི་སྒོ་ནས་མཆོག་གི་དངོས་གྲུབ་ཐོབ་པའི་དོན་གྱིས། ༈ སངས་རྒྱས་ཀྱི་ངོ་བོ་ཉིད་ཡིན་པར་འདུག །ཅིས་ཀྱང་མྱུར་བར་བྱོན་ནས་འདས་པ་རྣམས་ལ་སྒྲོལ་བའི་ཆོ་ག་སྒྲུབ་པའི་དོན་ལ་ད་ལྟའི་ལི་སྐྱམ། ཤའུ་སྐྱམ། ཧུའུ་རྐྱེན། ལ་སོགས་པ་མངགས་ནས་ཡི་གེའི་རྟེན་བསྐུར་གདན་འདྲེན་སོང་ཡོད། ༈ བླ་མ་ཐུགས་རྗེས་བཟུང་ལ་མཉེས་པར་མཛོད་ལ་མྱུར་དུ་འབྱོན་པ་ཞུ། ཡི་གེའི་རྟེན་གྱི་དངུལ་བྲེ་ཆེན་གསུམ་ལ་སྲང་བརྒྱ་དང་ལྔ་བཅུ། གོས་ཡུག་མདོག་ཕྱི་བཅུ། ནང་དར་མདོག་མི་འདྲ་བ་བཅུ། ཙནྡན་དུམ་གཅིག །སྤོས་དཀར་རྒྱ་མ་བཅུ། ཟུ་འུ་ཧང་སྤོས་རྒྱ་མ་གང༌། ཇ་དཀར་རྒྱ་མ་བརྒྱ་དང་ལྔ་བཅུ། སྣ་དྲུག་ཡུན་ལོ་ཟླ་བ་གཉིས་པའི་ཚེས་བཅོ་བརྒྱད་ལ་ཕོ་བྲང་ཆེན་པོ་ནས་བྲིས། ཞེས་པའི་ལུང་གདན་དྲངས་པའི་གསེར་ཡིག་པ་རྣམས་དབུས་སུ་སླེབ། ནན་ཏན་གྱིས་ཞུ་བ་ཕུལ་བ་ལ་བརྟེན་ནས། བསྟན་འགྲོར་ཕན་བདེའི་སྒོར་འགྱུར་པ་མཁྱེན་ནས་འབྱོན་པར་ཞལ་གྱིས་བཞེས། དབུས་གཙང་གི་སྡེ་པ་རྣམས་ནས་ཀྱང་སྐུ་རྫོངས། འབུལ་ནོད་སྐྱེལ་མ་དང་བཅས་པ་ལེགས་པར་བྱས། དགུང་ལོ་ཉེར་གཉིས་ཤིང་མོ་བྱའི་ལོ་ལ་དབུས་ནས་བཏེག་སྟེ། བྱང་ངོས་སུ་བརྒྱུད་ནས་སྟོན་སོག་ཏུ་ཕེབས། དགུན་བཞུགས་ནགས་ཤོད་དུ་མཛད། དེ་ནས་སོས་ཆེན་མོ་ནས་ལམ་སྒོམ་སྡེ་ནས་བརྒྱུད་དེ། མེ་ཁྱི་ཟླ་བ་བདུན་པའི་ཚེས་གསུམ་ལ་ལྷ་སྟེང་དུ་ཕེབས།

ཚེས་བརྒྱད་ལ་གདན་ས་ཆེན་པོ་ཀརྨར་ཕེབས། ཞག་བཅུར་བཞུགས་ཤིང༌། སླར་ཡང་ལམ་དུ་མི་འགོར་བའི་ཞུ་བ་ཡང་བསྐྱར་འབུལ་བ་དང༌། ཀརྨའི་དགོན་གསོས་འབུལ་བ་དང་བཅས་པར་རྒྱའི་ཏཱ་ཞིང་མི་ཆེན་རྣམས་སླེབ་པས་མཇལ། དེ་ནས་མྱུར་སྟབས་སུ་ཚེས་བཅོ་བརྒྱད་ལ་སྒ་ར་པ་ཀེ་སྟོད་དུ་བཏེག །ཀེ་རགས་རྒྱང་དུ་ཞག་ཉི་ཤུ་རྩ་ལྔ་ཙམ་བཞུགས་ནས་བདག་པོ་ཆེན་པོ་ཀཱན་ཏིང་གོ་ཤྲི་བ་དང༌། ཆ་བུ་ཐོ་བ་སྨད་ཁམས་ཀྱི་དགོན་སྡེ་ཐམས་ཅད་ཀྱི་གདན་ས་རྣམ་པས་མགོ་བྱས། དགེ་འདུན་ཕལ་ཆེ་བ་དང༌། བླ་མ་ཤིང་མགོ་པ་དཔོན་སློབ་རྣམས་དང༌། ཤང་ཁའི་གྲྭ་པ་རྣམས་ཀྱིས་འབུལ་བ་བཟང་པོ་ཕུལ། དེ་དག་ཆོས་ཀྱི་བདུད་རྩིས་ཚིམ་པར་མཛད། ཀརྨ་སི་ཏུ་པ་དང་ལྷ་སྟེང་དབོན་པོ་རྣམས་ཀྱིས་ཀེ་ནང་བར་ཆིབས་སྐྱེལ་ཞུས། དེ་ནས་འབྲི་ཆུ་བར་ཚུགས་དྲུག་གནང༌། ཀློང་ཐང་གི་གྲུ་བཏོན། འདནཱ་གྲུ་ཐང་དུ་ཕྱིན་གླིང་ཚང་གིས་འབུལ་བ་མང་དུ་བྱས། དེ་ནས་ར་རྒྱ་གྲུུ་ས་བར་དུ་ཚུགས་བཅུ། དེ་ནས་ཁྲོམ་ཕུ་རོང་བར་དུ་ཚུགས་བཅུ་དྲུག་གནང༌། ཁྲོམ་བུ་རྣམས་ཀྱིས་རྟ་ལྔ་བརྒྱ་ཙམ་ཕུལ། དེ་ནས་ཚུགས་གཅིག་པར་ཏ་ཞིང་སླེབ། དེ་ནས་ཚུགས་གཉིས་བཏེག་ནས་ག་ཆུར་ཕེབས། དེ་ནས་ཟླ་བ་བཅུ་གཉིས་པའི་ཚེས་གསུམ་ལ་ག་ཆུ་ནས་བཏེག་པས་འཇམ་ཚུགས་གསུམ་ཉི་མ་གཉིས་ལ་ཤྀང་ཀུན་དུ་ཕེབས། དེ་ནས་ཚུགས་གཉིས་པ་ནས་ཆུ་མ་མཁར་དུ་ཕེབས། དེ་ནས་འཇམ་ཚུགས་བཅུ་དགུ་སོང་ནས་ཟམ་ཤིང་རྒྱལ་བུ་དང་མཇལ། དེ་ནས་འཇམ་ཚུགས་ཉི་ཤུ་སོང་ནས་པཎ་གླང་རྒྱལ་བུ་དང་མཇལ། དེས་བསུ་བ་དང་འབུལ་བ་ཞབས་ཏོག་གྱ་ནོམ་པ་བྱས། དེ་ནས་འཇམ་ཚུགས་བཅུ་བཞི་སོང་ནས་ཧུང་མང་དུ་དགེ་འདུན་པ་མང་པོས་བཀུར་སྟི་འབུལ་བ་བྱས། དེ་ནས་འཇམ་ཚུགས་གསུམ་གྱི་བར་ཆུ་བུན་ཕོ་བྲང་གི་རྒྱལ་བུ་གཉིས་འབུལ་བ་ལ་སླེབ། དེ་ནས་འཇམ་ཚུགས་གསུམ་སོང་ནས། ཕོ་བྲང་མདུན་དུ་ཆུ་ཆེན་སྣང་བ་ལ་ས་ལེ་བར་ཉི་ཤུའི་ཚོད་ལ། གྲུ་ནང་དུ་ཕེབས། གྲུ་ཁ་དེ་ན་ཤན་སྟོང་ཕྲག་གསུམ་ཙམ་འདུག

།ཆུ་ཕར་ཁ་ན་རྒྱལ་ཆས་སྣ་ཚོགས་ཀྱིས་བརྒྱན་པའི་གླང་པོ་ཆེ་སུམ་ཅུ་ཙམ་ལ་རྒྱན་དུ་མས་མཛེས་པར་བྱས་ཤིང༌། དགེ་འདུན་པ་ཁྲི་ཚོ་ཙམ་གྱིས་བསུ་བ་བྱས། ནམ་མཁའ་དྭངས་བའི་ནང་ནས་འཇའ་ཚོན་བྱུང་བ་ཀུན་གྱིས་མཐོང༌། ཚེས་གྲངས་ཀྱང་མེ་མོ་ཕག་གི་ལོ་ཟླ་བ་དང་པོའི་ཉི་ཤུ་གཅིག་ཡིན། དེ་ཉིན་༧གོང་མ་ཕོ་བྲང་ནས་ཕྱིའི་ལྕགས་རིའི་ནང་དུ་བྱོན་ནས། དྲུང་དུ་གསེར་གྱི་འཁོར་ལོ་རྩིབ་སྟོང་ཡོད་པ་ཞིག་ཕུལ། ཇ་ཞལ་༧གོང་མ་རང་བཞེངས་ནས་མཛད་ཅིང༌། དཔོན་སློབ་ཀུན་ལ་ཆབ་ཚ་གནང༌། མཆོད་ཡོན་མཇལ་བའི་ཡི་གེར་འདི་ཙམ་སྣང་ལ། ད་ལྟ་གསུང་རྒྱུན་ལ་༧གོང་མས་མངོན་མཁྱེན་ཡོད་ན་མཇལ་དར་གཅིག་པ་བསྣམས་ཡོང་དགོངས་ནས་ཕྱག་ཤུབ་ཀྱི་ནང་དུ་དུང་དཀར་གཡས་འཁྱིལ་ཞིག་བཅུག་ནས་ཐོག་མར་ཕུལ། ཆོས་རྗེས་ཀྱང་མཁྱེན་ཏེ་དེ་མ་ཐག་སྐུ་ཕྲག་ནས་དུང་དཀར་གཡས་འཁྱིལ་ཞིག་བཏོན་ནས་གནང་བས་ཐུགས་ལྷག་པར་དད། ཕྱིས་གཉིས་ཀར་གསེར་གཤོག་རེ་སྦྲན་ནས་ཕུལ་བ་ད་ལྟ་གནྡྷོ་ལའི་མཆོད་རྫས་ཀྱི་གཡས་འཁྱིལ་མཁྱིད་གང་ཙམ་པ་གཉིས་པོ་འདི་ཡིན་གསུངས། མངལ་ཁང་སར་དུ་བྱས་པར་དེ་ནུབ་བཞུགས། སང་ཐོ་རངས་ནས་ཕྱག་ཕྱི་བ་ཐམས་ཅད་ལ། གོས་བཞི་བཞི་རེ། ལྷྭམ་རེ། མི་གྲགས་པ་རྣམས་ལ་ཞྭ་ཐེབ་རེ་གནང༌། གོང་མ་ཕུག་ནས་ཚུར་བཞུགས། རྒྱའི་ལུགས་གཡོན་ཆེ་བར་བྱེད་པས། དྲུང་གཡོན་ནས་ཚུར་བཞུཌ། གཞན་རྣམས་མདུན་གཡོན་གཡས་སུ་བཞུགས་ཏེ་བཀུར་སྟི་མཛད། དེ་ནས་གོང་མ་ཕོ་བྲང་དུ་བྱོན། དཔོན་སློབ་རྣམས་མཇལ་ཁང་དུ་བཞུགས། ཉི་ཤུུ་གཉིས་ཀྱི་ཕྱི་ནང་སྔ་མོ་ནས་ཕོ་བྲང་དུ་བྱོན་ཏེ་བསུ་བ་ལ་རྒྱན་ཆས་མཐའ་ཡས་པ་ཅན་གྱིས་ལག་ན་གོས་དར་གྱི་ཁང་བཟང་དང༌། གསེར་གཡུའི་ཁང་བཟང་དང༌། གདུགས་རྒྱལ་མཚན་འཕན་བ་དན་ཕུར་མ་ལ་སོགས་མཆོད་པའི་བྱེ་བྲག་བསམ་གྱིས་མི་ཁྱབ་པ་དང༌། གླང་པོ་ཆེ་དཀར་པོ་གཅིག་གཞན་གཉིས་དང་གསུམ་ལ་གསེར་གྱིས་ཐེག་ཚད་ཀྱིས་སྤྲས་པ་དང༌། གཞན་གླང་པོ་ཆེ་སུམ་བརྒྱ་ཙམ་ལ་རྒྱན་ཆས་སྣ་ཚོགས་བཀལ་བ་དང༌།

དགེ་འདུན་སྣམ་སྦྱར་ཅན་ཁྲི་ཚོ་ལྔ་ཙམ་གྱིས་ལག་ཏུ་མེ་ཏོག་དང༌། རོལ་མོའི་བྱེ་བྲག་སྣ་ཚོགས་པ་བཟུང་བ་དང༌། རྒྱལ་བུ་ཆེན་པོ་དགུ་ཏའི་ཞིང་སྟོང་ཚོ་གསུམ་གྱི་མགོ་བྱས། ལས་ཀ་ཅན་གྱི་མི་ཆེན་འབུམ་ཚོ་གཅིག་ལ། དམག་མི་འབུམ་ཚོ་བཅུ་གཉིས་ཀྱིས་བསྐོར་བའི་ལ་ལས་ཁྲབ་གྱོན་ལ་ལས་ཕུབ་ཁུར་ཕལ་ཆེར་གྱིས་མདུང་བཟུང་བ་དང༌། གསེར་གྱི་ཐོ་བ་སྟྭ་གྲི་ཡོབ་ཆེན་རྩེ་གསུམ་རལ་གྲི་སོགས་རེ་རེའང་བཟུང་བ་བརྒྱ་རེ་དང༌། གསེར་དངུལ་གོས་དར་ལས་བྱས་པའི་ཉི་ཟླའི་གཟུགས་བཟུང་བ་བཞི་སྟོང་ཙམ་འདུག། དེ་ནས་ཕོ་བྲང་གི་སྒོར་གོང་མ་ཆེན་པོ་ཉིད་བསུ་བ་ལ་བྱོན། ཕྱི་ན་བསུ་བའི་བཀོད་པ་ཅི་འདུག་ནང་ན་ཡང་འདུག་ཅིང༌། ཁྱད་པར་གསེར་གྱི་ཁྲབ་རྨོག་ཁོ་ན་གྱོན་པ་ཉིས་བརྒྱ་ཙམ་འདུག །མཇལ་འཛོམ་གྱི་ཁང་པ་དེའི་སྒོ་ལྷོར་ལྟ་བ་རིམ་པ་ལྔའི་ནང་མ་གསེར་འབའ་ཞིག་ལས་བྱས་པ། གསེར་ཐོག་གསེར་ཀ་ཅན་བོད་ཀྱི་ཀ་བ་སོ་གཉིས་ཀྱི་མལ་ལ་ཕྱོགས་བཞི་ཀར་སྒོ་སུམ་རལ་རེ་འདུག །མཆོད་ཡོན་བཞུགས་ལུགས་སྔར་ལྟར་མཛད། དྲུང་གི་མ་ཚད་དུ་བླ་མ་རྣམ་གསུམ། གྲྭ་པ་རྣམས་གཡོན་ཕྱོགས་སུ་བཞག །སྒོ་བཞིར་གསེར་ཁྲབ་གྱོན་པ་ལྔ་བཅུ་རེ། གོང་མའི་གཡས་གཡོན་དུ་ཕུབ་ཁུར་མདའ་གཞུ་བཏགས་པ་བཞི་བཅུ་ཙམ་རེ་འདུག ། ཟས་སྣ་མཐའ་ཡས་པའི་གུང་ཚིགས་གནང༌། དེ་ནས་གོང་མའི་མདུན་དུ་རྩེ་སྣ་རྣམས་མུས་ཀྱིས་ཡོང་འདུག། འབྱོན་དུས་གོང་མ་མཆོད་ཡོན་སྒོ་དབུས་མ་ལ་བྱོན་ངེད་རྣམས་གཡོན་ལ་འགྲོ་བ་བཅོལ། གོང་མས་ཕོ་བྲང་གི་སྒོའི་བར་དུ་བསྐྱལ། སྔར་གྱི་བསུ་བ་རྣམས་ཀྱིས་དགོན་གྱི་བར་བསྐྱལ། སྒིར་ཧོར་དུས་ནས་ཕོ་བྲང་ན་ཀར་སྡེ་མང་དུུ་ཡོད་མོད་ཀྱང༌། ཁྱད་པར་དུ་རྒྱ་ལུགས་ཀྱི་བཀོད་པ་ཅན་གྱི་ལྕགས་རི་ཕྱིར་ལིང་གུ་སིའི་སྡེ་དང༌། ནང་དུ་ཏཱ་ཏུ་ཀར་སྡེ་སར་དུ་བཏབ་པ་ལ་བཞུགས་གནས་མཛད། འདི་གཉིས་རྩེ་ལྔའི་ཀར་སྡེ་རྣམས་ལ་བླ་མའི་བསྐོ་བཞག་སྒར་ནས་ཕྱི་མོའི་བར་མཛད་བཞིན་དུ་ཡོད་འདུག་ཅིང༌།

གཙུག་ལག་ཁང་བླ་བྲང་དང་བཅས་པའི་དེབ་རྩེ་ལྷ་སྒང་ན་འདུག་པ་ཡང་བདག་གིས་མཐོང༌། ཕྱི་ཉིན་ཉི་ཤར་ཙམ་དུ་གོང་མ་དགོན་དུ་ཚུར་བྱོན། དྲུང་ཉིད་ཀྱིས་གཟིམ་ཁང་གི་ནང་སྒོ་དང༌། བླ་མ་རྣམས་ཀྱིས་བར་སྒོ་ནས་བསུས། འབུལ་བ་ལ་རྟ་དཀར་པོ་གསུམ་ལ་ཆིབ་སྒ་བཏོད་པ། གཞན་རྟ་དཀར་པོ་བཅོ་བརྒྱད། འདི་ལ་རྒྱ་ནག་ན་རྟ་དཀར་པོ་མཆོག་ཏུ་བྱེད་པ། སྔོན་པོ་རྒས་པའི་དཀར་པོ་མིན་པར་ཐོག་མ་ནས་དཀར་པོ་ཡིན། གསེར་བྲེ་བདུན། དངུལ་བྲེ་སུམ་ཅུ་རྩ་བདུན། གོས་ཡུག་བརྒྱ་ལྷག །ཇ་པར་སིག་སུམ་ཅུ། གསེར་གྱི་རྡོར་དྲིལ་བཅོ་ལྔ། གསེར་གྱི་བུམ་པ་གཉིས། དངུལ་གྱིས་བུམ་པ་ལྔ། གསེར་དངུལ་གྱི་ཏིང་མཉྫིར་ཆ། གསེར་དངུལ་གྱི་པད་སྡེར་ལྔ་རེ། གཞན་ཡང་མཆོད་ཆ་སྲིད་ཚད། གསེར་དངུལ་གྱི་གསོལ་ཞལ་སྡེར་དཔག་མེད་ཕུལ་བ་གནྡྷོ་ལའི་འབུལ་བ་ཡིན་པའི་ལུང་བྱུང༌། ཉི་ཤུ་གསུམ་གྱི་ནང་པར་ཡིན། ཉེར་བཞི་ལ་བླ་མ་རྣམ་གསུམ་གྱི་མགོ་བྱས་པའི་ཕྱག་ཕྱི་བ་རྣམས་ཕོ་བྲང་དུ་ཤོག་གསུངས་ཏེ། ཕོ་བྲང་གི་ཁྱམས་སུ་མཇལ་ཁ་བཏང༌། ཕྱག་རེ་རེ་ལས་མི་དགོས་པའི་ལུང་བྱུང༌། འབྲོང་བུ་གོ་ཤྲི་པ། སློབ་དཔོན་བཀའ་བཞི་པ་རིན་ཆེན་དཔལ། མཁན་ཆེན་མགོན་བློན་པ་སྟེ་བླ་མ་རྣམ་གསུམ་ལ། དངུལ་བྲེ་ཕྱེད་གསུམ་པ་རེ། གསེར་གྱི་མཆོད་ཆ་རྒྱས་པ་རེ། ཕྱར་དར་རེ། གཏོར་ཆ་རེ། གོས་སྦྱར་རེ། གསོལ་ཞལ་སྡེར་རེ། གོས་ཕྱི་ནང་བཅུ་གཉིས་རེ། ཆ་འུ་གཉིས་སྟོང་རེ། རྡོར་དྲིལ་ཆ་བཞི་རེ། ཕྲེང་དཀར་རེ་རྣམས་གནང༌། གྲྭ་པ་སྤྱི་ལ་རབ་རྣམས་ལ་དངུལ་བྲེ་ཆེན་རེ། ཆའུ་བརྒྱད་བརྒྱ་རེ། གོས་ཡུག་དྲུག་རེ། དར་ཡུག་དྲུག་རེ་གནང༌། འབྲིང་རྣམས་ལ་དངུལ་བྲེ་སུམ་གཉིས་རེ། གོས་དར་ཡུག་དྲུག་རེ། ཆའུ་བཞི་བརྒྱ་རེ། ཐ་མ་རྣམས་ལ་དངུལ་བྲེ་ཕྱེད་རེ། གོས་དར་ཡུག་བཞི་རེ། ཆའུ་སུམ་བརྒྱ་རེ། ཐམས་ཅད་ལ་ཕྲེང་དཀར་རེ། གོས་སྦྱོར་རེ། རྡོར་དྲིལ་ཆ་གཉིས་རེ་

གནང༌། ཉེར་བདུན་གྱི་ནང་པར་གོང་མ་དྲུང་གི་གཟིམ་ཁང་དུ་བྱོན་ཏེ། ཙནྡན་དཀར་པོ་ལས་བཞེངས་པའི་སྤྱན་རས་གཟིགས་ཕྱག་སྟོང་སྤྱན་སྟོང་བརྐྱང་ཁྲུ་དོ་ཡོད་པ་ཞིག་དང་དེའི་མཆོད་ཆ་དངུལ་ཀོང་སོགས་དངུལ་སྤྱད་དང༌། ཤེལ་གྱི་མཆོད་ཆ་མཐའ་ཡས་པ་ཕུལ། དེ་ནས་ཟླ་བ་ཕྱི་མའི་ཡར་ཚེས་གཅིག་ལ་ལོ་སར་བྱས་པ་ལ། འདི་ལྟར་ན་རྒྱའི་ལུགས་ཀྱི་ལོ་སྔ་མ་ལ་ཟླ་བ་ཤོལ་བྱུང་བར་མངོན། དྲུང་ནས་དབུ་མཛད་དཔོན་སློབ་ཐམས་ཅད་ཐོ་རངས་ནས་ཕོ་བྲང་གི་ཤར་སྒོ་ནས་ཡར་བྱོན་ནས་ཁྱམས་ཞིག་ཏུ་བཞུགས། གོང་མ་དེར་དྲུང་དུ་བྱོན་ནས་ཇ་ཞལ་མཛད། ནམ་དངས་པ་དང་ཕོ་བྲང་གི་ཕྱོགས་བཞི་ཀ་ནས་ཁྱམས་ཀྱི་དབེན་ཆེན་པོ་ཡོད་པའི་ནང་དུ་གོང་མ་ལ། ལས་ཀ་ཅན་གྱི་མི་ཆེན་འབུམ་ཕྲག་ལྔ་ཙམ་གྱིས་ཕྱག་འབུལ་འདུག །སྟག་གཉིས། བསེ་ལྔ། གཡི་དཀར་གཉིས། གླང་པོ་ཆེ་བརྒྱ་ཙམ་དང་ལག་ཆ་སྔར་བསུ་བ་ལ་བྱུང་བ་རྣམས་རེ་རེའང་སྟོང་སྟོང་འདུག །མདུང་བཟུང་ཁྲབ་གྱོན་པ་འབུམ་ཚོ་རེ་རེ་འདུག །གར་པ་གཉིས་བརྒྱ་ཙམ་གྱིས་མགོ་བྱས། རྩེད་སྣ་མི་གཅིག་པ་སྟོང་ཙམ་འདུག །དེ་རྣམས་ལ་མཆོད་ཡོན་གྱིས་ཡུད་ཙམ་གཟིགས་ནས་ཕོ་བྲང་དུ་བྱོན་ཏེ་སྔར་ལྟར་བཞུགས་སྟོན་མོ་བཟང་པོ་གནང༌། དེ་ཕྱིར་གྲྭ་པ་རྣམས་ཀྱིས་ཕྱག་མི་དགོས་པའི་ལུང་བྱུང༌། རྩེད་མོ་པ་ཐམས་ཅད་རིམ་པ་ལྟར་མཆོད་ཡོན་གྱི་མདུན་དུ་འོང་བཅུག་ནས་རྩེད་མོ་དང་གླུ་གར་རོལ་མོ་རྣམས་བྱེད་ཅིང་རིམ་པས་ཕྱིར་སོང༌། དགོངས་མོ་ཕྱིར་བྱོན་པ་ལ་གོང་མས་སྒོ་གསུམ་བར་དུ་བསྐྱལ། རྒྱལ་བུ་རྣམས་ཀྱིས་དགོན་པར་བསྐྱལ། གོང་མས་མི་ཆེན་དེ་ཐམས་ཅད་ལ་སྟོན་མོ་གནང༌། ཡང་བཅོ་ལྔའི་ནང་པར་དཔོན་སློབ་ཉི་ཤུ་སྤྱན་དྲངས་ཏེ། རྩེད་མོ་སོན་མོ་སྔར་བཞིན་འདུག །དེ་ནུབ་ཕོ་བྲང་གི་ཁྱམས་ཆེན་པོ་དེར་མེའི་མེ་ཏོག་དང༌། བཀྲ་ཤིས་རྟགས་བརྒྱད་སོགས་མེ་རྩེད་ཀྱི་རིགས་མང་པོ་དང༌། རྩེད་མོའི་རིགས་འབུམ་ཕྲག་ཙམ་འདུས་པ་ལ་གཟིགས། སྲོད་ཙམ་ན་དགོན་པར་ཕེབས།

གཟིམ་ཁང་གི་སྒོར་ཡང་དེ་དང་འདྲ་བའི་མཆོད་པ་དང་རྩེད་སྣ་སྣ་ཚོགས་པ་འདུག །དེ་ནས་ཉི་མ་ཐམས་ཅད་ལ་གོང་མ་ལ་ཆོས་རིམ་པར་གསུངས། ཉི་ཤུ་ལྔ་ལ་དཔོན་སློབ་ཐམས་ཅད་ཕོ་བྲང་དུ་སྤྱན་དྲངས། ཤར་སྒོ་ནས་གསེར་ཁང་དུ་དང་པོར་བྱོན། དེ་ནས་སྔར་གྱི་མཇལ་ཕྲད་བྱས་སར་བྱོན་སྤྱན་གཟིགས་དྲངས། དྲུང་དུ་དངུལ་སྲང་སྟོང་ལ་དངུལ་བྲེ་ལྔ་བྱས་པ་དང་འབུལ་བ་མང་དུ་མཛད། རྩེད་མོ་དང་སྔར་གྱི་རྣམས་ཕལ་ཆེར་འདུག །ཁྱད་པར་སྤྲེ་ནག་རྐང་ཐང་དང་སྤྲེ་དཀར་རྟ་ཞོན་སོགས་འདུག་པ་ལ་ནུབ་སྒོ་ནས་གཟིགས་མོ་མཛད། ཟླ་བ་ཕྱི་མའི་ཚེས་ལྔ་ནས་དཀྱྀལ་འཁོར་གྱི་ནང་རྣམས་ཀྱི་ཐིག་བཏབ་པ་ལ། དྲུང་གིས་རྒྱལ་བ་རྒྱ་མཚོ། རིན་པོ་ཆེས་ཕུར་པ། བཀའ་བཞི་པས་གསང་འདུས། དབོན་པོ་པས་མི་ཏྲ། གཞན་རྣམས་ཀྱིས་རྡོར་དབྱིངས། ཆོས་དབྱིངས་གསུང་དབང༌། དགྱེས་རྡོར། རྗེ་བཙུན་མ། ཀུན་རིག །སྨན་བླ། སྒྲོལ་ཆོག །ཐུགས་རྗེ་ཆེན་པོའི་གཟུངས་སྒྲུབ་སོགས། དཀྱིལ་འཁོར་བཅུ་གཉིས་བཞེངས། དབུ་འཛུགས་ལ་གོང་མ་བྱོན་ནས། དྲུང་དུ་རྣམ་གསུམ་ཚང་མའི་འབུལ་བ་དང༌། བླ་མ་རྣམས་ལ་གོས་ཕྱི་ནང་བཞི་རེ། གཞན་དཀྱིལ་འཁོར་རེ་ལ་གོས་ཕྱི་ནང་རེ། གོང་མའི་ཕྱག་གིས་བླངས་ནས་གནང༌། ཚེས་བཅོ་བརྒྱད་ཀྱི་བར་དུ་ཆོ་ག་མཛད་པ་ལ། ཉིན་གཅིག་བཞིན་གོང་མ་ཡབ་ཡུམ་བྱོན་པ་ལ། དྲུང་གི་དབང་བསྐུར་རེ་མཛད། གཞན་རྣམས་ཀྱིས་སྒྲོལ་ཆོག་མཛད། ཚེས་བཅུ་བཞི་ལ་འཇའི་གུར་ཕུབ། གོང་མ་མཆོད་ཡོན་གྱི་གནས་བརྟན་བཅུ་དྲུག་གི་ཞལ་གཟིགས་ཤིང༌། རྒྱའི་མི་དཔོན་གསུམ་གྱིས་ཀྱང་མཐོང༌། ཤིང་སྡོང་པོ་གཅིག་གི་མགོ་ལ་བདུད་རྩི་བབ། ཤུག་པ་གཅིག་གི་མགོ་ལ་གསེར་གྱི་མེ་ཏོག་སྐྱེས། སྤྱིར་ཆོ་གའི་དབུ་ཚུགས་ནས་མཐོན་གྱི་བར་དུ་འཇའ་འོད་སྣ་ཚོགས་འཁྲུག་པ་དང༌། མེ་ཏོག་གི་ཆར་ཉིན་གཅིག་བཞིན་བབ་པ་སྐྱེ་བོ་ཐམས་ཅད་ཀྱིས་མཐོང་ངོ༌།། བཅུ་དགུའི་མཚན་མོ་གོང་མའི་ཡུམ་གྱི་མཚན་བྱང་དྲུང་གིས་བཞུ། གཞན་རྣམས་ཀྱིས་རྡུལ་ཚོན་རྒྱ་མཚོར་སྐྱེལ་བའི་ཚེ།

གླང་པོ་ཆེ་ལ་རྒྱན་སྣ་ཚོགས་ཀྱིས་བརྒྱན་པ་དང༌། དགེ་འདུན་བསམ་གྱིས་མི་ཁྱབ་པ་དང་བཅས་པས་བསྐྱལ། སླར་དྲུང་གིས་གོང་མ་ལ་བཀྲ་ཤིས་བརྗོད། དྲུང་དུ་འབུལ་བ་ལ་གསེར་བྲེ་དགུ་དངུལ་བྲེ་བཅོ་བརྒྱད་ལ་སོགས་པ་རྒྱ་ཆེར་ཕུལ། བླ་མ་རྣམ་གསུམ་ལ་གོས་ཕྱི་ནང་ཆ་དགུ་རེ། དངུལ་བྲེ་ཆེན་གསུམ་རེ། ཆ་འུ་སྟོང་རེ། རྟ་གསུམ་རེ། དར་ཁང་ལ་གོས་ཡུག་བརྒྱད་རེ། དར་ཡུག་ལྔ་བཅུ་རེ། གྲྭ་པ་རྣམས་ལ་དངུལ་སྲང་བཅུ་གསུམ་རེ། གོས་ཡུག་བཞི་རེ། ཆའུ་ཕྱེད་དང་བཞི་བརྒྱ་རེ་གནང༌། ཆོས་དབྱིངས་པ་དང་རྡོར་དབྱིངས་པ་གཉིས་ལ་དར་ཡུག་བཞི་བཅུ་རེ། སྨན་བླ་བ་སོགས་ལ་དར་ཡུག་ལྔ་བཅུ་རེ། གྲྭ་པ་སྤྱི་ལ་གོས་ཡུག་གསུམ་རེ། དངུལ་སྲང་བཅུ་རེ། ཆའུ་བརྒྱ་རེ་གནང༌། ཡང་ཚེས་ཉི་ཤུ་ནས་ཕོ་བྲང་དུ་སྤྱན་དྲངས་ཏེ་དཀྱིལ་འཁོར་བཞེངས་ནས་ཚེ་དཔག་མེད་ཀྱི་དབང་གོང་མ་ལ་མཛད། ཟླ་བ་ཕྱི་མའི་ཡར་ཚེས་བརྒྱད་ལ་ཆོས་དྲུག་གི་ཁྲྀད་དབུ་བཙུགས་ནས་གོང་མས་ཉམས་ལེན་མཛད། ཕྱག་དཔེ་བསྒྱུར་ནས་ཕུལ། ཟླ་བ་དེའི་ནང་དུ། དྲུང་ཉིད་ལ། གཞུའུ་ལའི་ཏཱའ་བའུ་ཧྭཱ་ཝང་གསི་ཐྱན་ཏཱ་ཤན་ཙི་ཙའི་ཧྭུ་སྟེ། དེ་བཞིན་གཤེགས་པ་རིན་པོ་ཆེ་ཆོས་ཀྱི་རྒྱལ་པོ་ནུབ་ཕྱོགས་ཀྱི་བྱམས་པ་ཆེན་པོ་ཞི་བ་དབང་ཕྱུག་གི་སངས་རྒྱས། ཞེས་པའི་མཚན་གསོལ། གསེར་སྲང་བརྒྱ་ལས་བརྡུངས་པའི་འཇའ་ས་དང༌། ཤེལ་གྱི་ཕྱག་ཐམ་ཡིད་བཞིན་ནོར་བུ་ཕུལ། བླ་མ་རྣམ་གསུམ་ལ་གོའི་ཤྲི་ཆེན་པོའི་ལས་ཀ་གསེར་གྱི་ཐམ་ཀ་ཤེལ་གྱི་ཐོ་ཤུ་གནང༌། རྒྱ་བན་སུམ་སྟོང་ཙམ་གྱིས་ཉེས་པ་བྱས་པའི་དོན་ལ་བཙོན་དུ་བཟུང་ནས་ཤི་བའི་ཉེན་འདུག་པ་ཞལ་ཏ་མཛད་དེ་སྲོག་བསྐྱབས། གཞན་ཡང་སྔ་རྟིང་དུ་རྒྱལ་ཁམས་ཆེན་པོར་ཡོད་པའི་ནག་ཅན་བཙོན་དུ་གང་ཡོད་ལ་ནན་ཆེར་ཞལ་ཏ་མཛད་པའི་དོན་དུ་སྔ་རྟིང་གསུམ་དུ་ཡངས་པའི་ལུང་ཤེས་བྱེད་བན་བོན་ཟིན་ཤིང་སོགས་ཆོས་ལུགས་སོ་སོ་ཐམས་ཅད་རང་རང་གི་ལུགས་ཚུལ་བཞིན་དུ་གྱིས། གནམ་མཆོད་འདི་ཐམས་ཅད་ལ་སུས་ཀྱང་གཙེར་བ་མ་བྱེད།

བྱས་ན་སོ་སོའི་རྒན་པས་ངེད་ལ་འཕྲལ་དུ་གཏུགས་ཁྲིམས་ལུགས་ཇི་ལྟར་བྱེད་པ་ངེད་ཀྱིས་ཤེས་ཅེས་སོགས་བསྟན་པ་ཤེད་སྐྱེད་ཀྱི་ལུང་འཇཱའ་ས་རྒྱལ་ཁམས་ཐམས་ཅད་དུ་གནང༌། ཕག་གྲུ་པ་ལ་དབང་གི་ལས་ཀ་དང༌། གསེར་གྱི་ཐམ་ག་སྔོན་དུ་སོང༌། གླེང་དང་གོ་འགྱོ་ལ་དབང་གི་ལས་ཀ་དང་ཐམ་ག་གནང༌། ཟླ་བ་བཞི་པའི་ནང་དུ་དྲུང་གི་རྩེ་ལྔར་དབྱར་བཞུགས་མཛད་དེ། དེ་ནས་གོང་མ་ཡབ་སྲས་ཀྱིས་རྒྱ་མཚོའི་འགྲམ་བར་སྐྱེལ་མ་མཛད་དེ། སླར་བོད་དུ་བྱོན་ནོ་ཞེས་མཆོད་ཡོན་མཇལ་བའི་ཡི་གེ་ན་འདི་ཙམ་ལས་མ་བྲིས་སྣང་ལ། སྤྱིར་ཐའི་ཇུ་རྒྱལ་པོ་བསོད་ནམས་བསམ་གྱིས་མི་ཁྱབ་པ་དེས་ཏའི་ཞིང་ཆེན་པོ་མངགས་ནས་དང་པོར་བིརྦ་པ་སྤྱན་དྲངས། དིང་ཕོན་བཟང་པོ་ཆུང་ཚད་དབུ་ཆིངས་དང༌། ཤམ་ཐབས་ཆུང་ངུར་ཕུལ། དེ་ནས་གནས་བརྟན་བཅུ་དྲུག་སྤྱན་དྲངས་ལ་དིང་ཕོན་ཆེ་བ་བླ་གོས་དང་མཐང་གོས་སུ་ཕུལ། ཕྱིས་རྗེ་དེ་བཞིན་གཤེགས་པ་སྤྱན་འདྲེན་པར་བཞེད་ཀྱང་སྐུ་གཤེགས་པས་དེའི་སྲས་ཏའི་མིང་ཡུན་ལོ་ཆེན་པོས་ཡབ་ཡུམ་གྱི་ཐུགས་དགོངས་རྫོགས་དགོས་པར་ཡང་དགོངས། ཁྱད་པར་རྒྱལ་པོ་འདི་འཇམ་དཔལ་གྱི་སྐུའི་བཀོད་པ་ཡིན་ཡང༌། ལྷག་པར་བཙུན་མོ་དམ་པ་སྒྲོལ་མའི་སྤྲུལ་པ་དེས་དགེ་བའི་བཤེས་གཉེན་བྱ་བ་བྱས་པ་སྟེ། རྒྱལ་པོའི་བགྱི་བ་ཆེན་པོས་གཡེངས། དམ་པའི་ཆོས་ལས་རེ་ཞིག་གཡེལ་བར་གྱུར་ཚེ། མནལ་ལམ་དུ་པོ་ཊ་ལར་སྤྱན་རས་གཟིགས་མཇལ་དུ་འགྲོ་བར་བརྩམས་ནས་རི་ལ་འཛེགས་པས་ངལ་སྟེ་ལྡོག་པར་འདོད་ཚེ་ཨུཏྤལ་སྔོན་པོ་ཆེ་ཞིང་མཐོ་བ་རྒྱས་པ་ཞིག་འདུག་པ་ལ་བཟང་པོའི་སྟབས་ཀྱིས་ངལ་བསོས་ནས། སླར་ཕྱིན་པ་ན་རི་རྩེར་ཐུགས་རྗེ་ཆེན་པོ་དང་མཇལ་བྱིན་གྱིས་བརླབས་པའི་སྣང་བ་བྱུང༌། དེ་ནས་བཙུན་མོ་དམ་པ་དེས་དམ་པའི་ཆོས་ལ་བསྐུལ། ཆོས་ཀྱི་རྗེ་སྤྱན་འདྲེན་པ་ཡང་མཉེལ་བསོས་པས། གོང་མས་ཀྱང་ངའི་དགེ་བའི་བཤེས་གཉེན་ནི་བཙུན་མོ་འདི་ཡིན་ཞེས་རྟག་ཏུ་བསྔགས་པ་མཛད་སྐད།

གོང་མ་ཆེན་པོ་དང་མཆོད་ཡོན་མཇལ་ཕྲད་ཀྱི་སྐབས་ནས་བརྩམས་ཏེ་གསུང་ཆོག་གནང་བ་སོགས་ཀྱི་སྐབས་ཐམས་ཅད་དུ་ཉིན་རེ་བཞིན་ངོ་མཚར་གྱི་སྣང་བ་དུ་མ་བྱུང་བ་རྣམས། གོང་མ་ཉིད་ཀྱི་བཀས་ཉིན་སོ་སོའི་ལེའུ་ཚེ་བཀོད་པར་རི་མོ་མཁན་མཁས་པས་གཟུགས་བརྙན་རི་མོར་བྲིས་ནས། རྒྱ་ཧོར་བོད་ཡུ་གུར་ཏུ་རུཥྐ་སྟེ་ཡིག་རིགས་ལྔ་ལྔའི་ཁ་བྱང་བཏབ་པའི་སི་ཐང་ཡུག་དྲིལ་དུ་མ་བྱས་ཏེ། རྗེའི་དྲུང་ཉིད་དུ་ཕུལ་བ་དེང་སང་ཕལ་ཆེར་འཐོར་ཡང་ཡུག་དྲིལ་གཅིག་སྒར་ཆེན་དུ་བཞུགས་པའི་ནང་དུ་འདི་ལྟར་འབྱུང་སྟེ། ༈¿¿ཏའི་མིང་རྒྱལ་པོས། གཞུའུ་ལའི་ཏའི་བའུ་ཧྭ་ཝང་ཏའི་ཤན་ཙི་ཙའི་ཧུའོ། །ཀརྨ་པ་གདན་འདྲེན་གྱི་རྒྱལ་ཁམས་ཀྱི་བན་དེ་ཐམས་ཅད་ཀྱི་གཙོ་བོ་མཛད་ནས་ལིང་གུ་སྭི་སྡེ་ནས། ཆོ་ག་ཆེན་པོ་མཛད། ཡབ་ཐའི་ཛུ་རྒྱལ་པོ་ཆེན་པོ། བྱམས་པའི་ཡུམ་བཙུན་མོ། འཇིག་རྟེན་གྱི་སེམས་ཅན་ཐམས་ཅད་འཁོར་བ་ངན་སོང་ལས་སྒྲོལ་བའི་དོན་ལ། ཡུན་ལོ་ལྔ་པ་ཟླ་བ་གཉིས་པའི་ཚེས་ལྔའི་ཉིན་ཆོ་ག་དབུ་བཙུགས་པ་ལ། ཞག་དང་པོ་ལ། སྤྲིན་འཇའ་ཁ་དོག་སྣ་ལྔ་བལྟས་ན་མཛེས་པ། སྤྲོ་བསྡུའི་རྣམ་པ་སྣ་ཚོགས་ཡིད་བཞིན་ནོར་བུའི་འོད་དང་འདྲ་བ་བྱུང༌། ཡང་རིང་བསྲེལ་མཆོད་རྟེན་གྱི་སྟེང་དུ་འོད་ཟེར་འཕྲོ་བ་ཟླ་བ་ཉ་གང་བ་དང་འདྲ་ཞིང༌། དྲི་མ་མེད་པ་ཅུང་ཟད་གཡོ་བ་བྱུང༌། ཡང་གསེར་གྱི་འོད་ཟེར་རིམ་པ་གཉིས་ཤར། ཚེས་དྲུག་གི་ཉིན། འཇའ་སྤྲིན་ལྷུང་བཟེད་ཀྱི་རྣམ་པ་ལྟ་བུ་ནམ་མཁའ་གང་བ་བྱུང༌། ཡང་ལྷོ་ནུབ་ཕྱོགས་ཀྱི་སྤྲིན་སྟེང་དུ་གནས་བརྟན་གྱི་སྐུ་མང་པོ་བྱོན། རེ་རེ་ལའང་འཁོར་མང་པོ་རྗེས་སུ་འབྲང་བ། ལ་ལ་ནི་ཤིན་ཏུ་གསལ་བའི་རྣམ་པ། ལ་ལ་ནི་ཅུང་ཟད་མི་གསལ་བ་བྱུང་ནས། རེ་ཞིག་བར་ལ་མེ་ཏོག་བབ་ནས། ལ་ལ་གད། ལ་ལ་མ་གད་པ། ཡུ་བ་རྟིང་པ་ཐམས་ཅད་ཤེལ་དཀར་པོ་འདྲ་བ། སྟེང་འོག་ཐམས་ཅད་ལ་འཕུར་བ་བྱུང༌། ཡང་དེའི་རྗེས་སུ་འཇའ་ཁ་དོག་ལྔ། དེ་བཞིན་གཤེགས་པས་མཛད་པའི་དཀྱིལ་འཁོར་གྱི་ལྷ་ཁང་སྟེང་དུ་ཤར།

དེ་ནས་རེ་ཞིག་ཙམ་ན་སྤྲིན་གྱི་ནང་ན་གནས་བརྟན་བཅུ་ལྷག་ཙམ་ལྷུང་བཟེད་དང་འཁར་གསིལ་བསྣམས་པ། ལ་ལ་ཞྭ་གོན་པ། ལག་ན་རྔ་ཡབ་འཛིན་པ། སྤྲིན་གྱི་ནང་ན་འགྲོ་འོང་མཛད་པ་བྱུང༌། ༈¿¿ཚེས་བདུན་གྱི་ཉིན། ནམ་མཁའ་ལ་བདུད་རྩི་ཁ་དོག་མར་དཀར་ལྟ་བུ། དྲི་ཞིམ་པ་རོ་མངར་བ་བབ། ཡང་རེ་ཤིག་ཙམ་ན། ཁ་དོག་སྣ་ཚོཌ་པའི་སྤྲིན་གྱི་ནང་དུ། གསེར་གྱི་སྡོང་པོ་ལྟ་བུའི་ཡལ་ག་ལ་མེ་ཏོག་ཤེལ་ལྟ་བུ་འོད་ཟེར་འཕྲོ་བ་དང་བཅས་པ་ཤིན་ཏུ་གསལ་བ་བྱུང༌། ༈¿¿ཚེས་བརྒྱད་ཀྱི་ཉིན། ཁ་དོག་ལྔའི་འོད་ཟེར་ལྷོ་ནུབ་ཀྱི་མཚམས་ནས་བྱང་ཤར་མཚམས་སུ་སླེབ་པ་མེ་ཏོག་ནམ་མཁའ་ལ་འཕུར་ནས་གར་བྱེད། ཕྱོགས་ཀུན་ཏུ་བདུད་རྩི་བབ། དེ་བཞིན་གཤེགས་པ་རིན་པོ་ཆེའི་གནམ་ཁང་སྟེང་དུ། འོད་ཟེར་ཁ་དོག་ལྔ་ཤར། བར་སྣང་ལ་སྟེང་དུ་སོང༌། ༈¿¿ཚེས་དགུའི་ཉིན་ཡང༌། ལྷའི་མེ་ཏོག་དང༌། བདུད་རྩི་བབ། ཡང་ནམ་མཁའ་བར་སྣང་ལ་བླ་བྲེས་དང༌། རྒྱལ་མཚན་དང༌། འཕན་ལ་སོགས་པ་དུ་མ་སྣང་བ་ཡང་འཇའ་འོད་ཁ་དོག་སྣ་ལྔ། དེ་བཞིན་གཤེགས་པའི་གནམ་ཁང་སྟེང་ནས། ཤར་ནས་ནམ་མཁའ་ལ་སོང༌། ༈¿¿ཚེས་བཅུའི་ཉིན། བདུད་རྩིའི་ཆར་བབ། དྲི་ཞིམ་པ་རོ་མངར་བ། སྦྲང་རྩི་དང་འདྲ། ཡང་འོད་ཟེར་ཁ་དོག་ལྔ་ནམ་མཁའ་ལ་ཐད་སོར་སྟེང་དུ་སོང༌། མཆོད་རྟེན་གྱི་སྟེང་དུ། རིང་བསྲེལ་གསུམ་ཤར་བ་ལ་ཟླ་བའི་འོད་ཀྱིས་རིན་པོ་ཆེ་ལ་འཕྲོས་པ་ལྟ་བུ། དཔེར་ན། ཉི་མའི་འོད་ཟེར་རྒྱ་མཚོའི་རླབས་ལ་འཕྲོས་པ་དང་འདྲ། འོད་ཀྱི་གོང་བུ་དེ་གསུམ་མཆོད་རྟེན་གྱི་སྟེང་དང་འོག་ཏུ་གཡོ་ཞིང་འཁོར་བ་འོད་ཟེར་འཕྲོ་བས་ཕྱོགས་བཅུ་ཀུན་ཏུ་ཁྱབ་ཅིང༌། ཡང་དགྲ་བཅོམ་པ་དཔག་ཏུ་མེད་པ་ནམ་མཁའ་ལ་བྱོན་པ་མི་མང་པོས་མཐོང་བའི་རྗེས་ལ། བན་དེ་བཅུ་ལྷག་ཙམ་མགོ་ལ་འབོག་ཆར་ཁུར། ལག་ན་འཁར་གསིལ་བཟུང་ནས། སྲང་ལ་འགྲོ་བ་མཐོང༌། མི་རྣམས་ཀྱིས་དྲིས་པ། ངེད་ལིང་གུ་སཱི་སྡེ་ལ་འགྲོ་ཟེར་འགྲོ་ཟེར། སྲང་གི་མིས་མཐོང་བ། སྨིན་མ་རིང་བ།

དཔྲལ་བ་ཡངས་པ། ཤིན་ཏུ་མཛེས་པ། ཐེ་ཚོམ་སྐྱེས་ཏེ་ཅི་འདྲ་ཡིན་བརྟག་པའི་ཆེད་དུ་ཕྱི་ནས་འབྲངས་ནས་སོང༌། ལིང་གུ་སྭི་སྒོ་མོ་ཆེར་སླེབ་པ་དང་གར་སོང་མ་མཐོང༌། བཅུ་གཅིག་གི་ཉིན། སྤྲིན་འཇའ་ཁ་དོག་སྣ་ལྔ་ཤར་ཞིང༌། ལྷའི་མེ་ཏོག་ཀྱང་འཁོར་ནས་བབ། བདུད་རྩི་ཡང་བབ། ཤུག་པའི་སྡོང་པོ་ལ་གསེར་གྱི་མེ་ཏོག་པད་མ་འདབ་སྟོང་འདྲ་བར་འབྲེལ་པ། རང་བཞིན་གྱིས་ཤིན་ཏུ་མཛེས་པ། དེ་བཞིན་གཤེགས་པའི་དཀྱིལ་འཁོར་གྱི་སྟེང་ནས་འོད་ཟེར་ཁ་དོག་སྣ་ལྔ་འཕྲོས། བཅུ་གཉིས་ཉིན། ལྷའི་མེ་ཏོག་ཆེ་ཆུང་དོང་ཙེ་ཙམ་ལྷ་ཁང་གི་སྟེང་ན་ནམ་མཁའ་གང་བ་ཁྱབ་ཅིང་འཁོར་ནས་བབ། དེའི་ནུབ་མོ་ལྷའི་དབུའི་སྟེང་ན་འོད་ཟེར་དམར་པོ་འཇའ་ལྟར་འབྲེལ་པ། ཤིན་ཏུ་གསལ་ཞིང་ཀུན་ཏུ་ཁྱབ་པ། ཡང་འོད་ཟེར་ཁ་དོག་ལྔ། དེ་བཞིན་གཤེགས་པའི་དཀྱིལ་འཁོར་གྱི་སྟེང་དུ་ཤར་བ། མཆོད་རྟེན་གྱི་སྟེང་ན་རིང་བསྲེལ་རྡོག་པོ་གཅིག །ཉི་མ་ཤར་བ་དང་འདྲ་བ་སྟེང་འོག་ཀུན་ཏུ་འཕྲོ་ཞིང༌། རྩྭ་ཤིང་ཐམས་ཅད་དེའི་འོད་ཀྱིས་གསལ་བ་བྱུང༌། རེ་ཞིག་ན་ཡང་དེ་འདྲ་བ་གསལ་བ་བྱུང༌། བཅུ་གསུམ་གྱི་ཉིན། ཤེས་རབ་ཀྱི་འོད་ཟེར་གཉིས་བྱུང༌། གཅིག་བང་སོ་ལ་ཟུག ། གཅིག་ཕོ་བྲང་ལ་ཟུག །ཡང་འོད་དཀར་སྣ་ལྔ་ཡང་དཀྱིལ་འཁོར་གྱི་ལྷ་ཁང་ལ་འཁོར་བ། ཡང༌། དེ་བཞིན་གཤེགས་པ་བཞུགས་པའི་རིན་པོ་ཆེའི་གནམ་ཁང་ལ་ཤར་བ་དང་དུས་མཉམ་དུ་མེ་ཏོག་གི་ཆར་ཡང་བབ་ཅིང༌། གོང་མའི་གཟིམ་ཐེར་ལ་བསྐོར་ནས་བབ། ཉི་མ་དྲོས་ཀ་ལ་དགེ་ལྟས་ཀྱི་ཁ་བ་བྱུང༌། དེའི་ནུབ་མོ་རིན་པོ་ཆེའི་འོད་མཆོད་རྟེན་ཁང་པའི་སྟེང་དུ་འཕྲོས་པའི་འོད་ཀྱི་ནང་ན་མཆོད་རྟེན་གྱི་གཟུགས་ཤིན་ཏུ་གསལ་བ་ཞིག་བྱུང༌། བནྡེ་རྐང་རྗེན་པ། སྐྱེ་གཟུགས་གཞན་དང་མི་འདྲ་བ། བེན་པོ་ཧྲུལ་པོ་གོན་པ། ལག་པ་གཡོན་པ་བེན་བོའི་ཐུ་བ་བཟུང་བ། གཡས་པས་ལྷྭམ་བཟུང་བ། འགྲོ་ན་འཕུར་བ་དང་འདྲ། ཅི་འདྲ་ཡིན་བརྟག་པའི་ཆེད་དུ་ཕྱི་བཞིན་འབྲངས་ནས་བལྟས་ཀྱང་ལྷ་ཁང་གི་མདུན་དུ་སླེབ་པ་དང༌།

གར་སོང་མ་ཤེས་གར་བཙལ་ཀྱང་མ་རྙེད། རེ་ཞིག་ཙམ་ལ་སྤྲིན་གྱི་ནང་ན་བཞུགས་པ་མཐོང༌། བཅུ་བཞིའི་ཉིན། ཁྱུང་སྔོན་པོ་དང༌། བས་ཧོ་འོ་ནམ་མཁའ་ལ་འཕུར་ནས་འཁོར་གྱིན་གར་བྱེད། ཁ་དོག་སྣ་ལྔའི་སྤྲིན་འཇའ་ཉི་མ་ལ་བསྐོར་བ། རེ་ཞིག་ཙམ་ན། ཡང་སྤྲིན་འཇའ་གྱེས་ཤིང་འཁོར་གྱིན་ལྷ་ཁང་ལ་བསྐོར་བ། སྤྲུལ་པ་མི་གཅིག་པ། ཡང་འོད་ཀོར། དེ་བཞིན་གཤེགས་པའི་རིན་པོ་ཆེའི་གནམ་ཁང་ལ་བསྐོར་བ། ཡང་རེ་ཞིག་ཙམ་ན། གསེར་གྱི་འོད་ཟེར་ཞིག་ཤར་ནས་ཐད་སོར་ནམ་མཁའ་ལ་སོང༌། ཡང་འོད་ཟེར་དམར་པོ་ཞིག་འཕྲོས་ནས་ཡུན་རིང་བར་ལ་མ་ཡལ། དེའི་ནུབ་མོ་ཡང་འོད་ཟེར་ཁ་དོག་སྣ་ལྔའི་ནང་ན་དཀྱིལ་འཁོར་གྱི་རྣམ་པ་ཤར། ཡང་བྱང་ཆུབ་སེམས་དཔའི་གཟུགས་བརྙན་བཅུ་ལྷག་ཙམ་ཤར་ནུབ་ལ་འགྲོ་འོང་བྱེད་པ་མཐོང༌། འཕན་ཤིང་བཞིའི་རྩེ་ལ་གསེར་གྱི་འོད་ཤར། ༈¿¿བཅོ་ལྔའི་ཉིན། ཁ་དོག་སྣ་ལྔའི་འོད་ཟེར་དེ་བཞིན་གཤེགས་པའི་ལྷ་ཁང་སྟེང་དུ་ཤར། ཡང༌། དེ་བཞིན་གཤེགས་པ་བཞུགས་པའི་རིན་པོ་ཆེའི་གནམ་ཁང་སྟེང་དུ་ཡང་ཤར། རེ་ཞིག་ཙམ་ན། མེ་ཏོག་པདྨ་བཞིན་དུ་དུམ་བུ་དུམ་བུ་ཤིན་ཏུ་གསལ་བ་བྱུང༌། ཡུན་རིང་ཞིག་ལོན་པ་དང༌། ཡང་འོད་ཟེར་སྣ་ལྔ་འགྱུར་ཞིང་ཤར་ཡང༌། བཀྲ་ཤིས་ཀྱི་སྤྲིན་གྱི་ནང་དུ་དྲང་སྲོང་གསེར་མདོག་ཅན་ཞིག་ཀྱང༌། བས་ཧོ་འོ་ནམ་མཁའ་ལ་འཕུར་ཞིང་འཁོར་ནས་གར་བྱེད། རེ་ཞིག་ཙམ་ན། དེ་བཞིན་གཤེགས་པའི་རིན་པོ་ཆེའི་གནམ་ཁང་སྟེང་ན། འོད་ཟེར་དཀར་པོ་ཞིག་ཤར་ནས། ཤར་ཕྱོགས་སུ་སོང༌། དེའི་ནུབ་མོ་མཆོད་རྟེན་དང་ལྷ་ཁང་སྟེང་དུ། རྒྱལ་ཆེན་གྱི་ཁང་པའི་སྟེང་དུ་ཐམས་ཅད་ལ་འཇའ་འོད་ཤར། ཡང་འོད་ཀོར་གཉིས་གཅིག་ལ་གཅིག་འཕྲོས་པ་བྱུང༌། 

༈¿¿བཅུ་དྲུག་གི་ཉིན། མཆོད་རྟེན་གྱི་ལྷ་ཁང་དང༌། དེ་བཞིན་གཤེགས་པ་བཞུགས་པའི་རིན་པོ་ཆེའི་གནམ་ཁང་དང་གཉིས་ཀྱི་སྟེང་དུ་འོད་ཟེར་ཁ་དོག་སྣ་ལྔ་ཤར། ཡང་སྤྲིན་འཇའ་ཤར། ལྷའི་མེ་ཏོག་ནམ་མཁའ་གང་བ་བབ། བང་སོ་དང་ཕོ་བྲང་ནང་གང་བ་བབ། ༈ བཅུ་བདུན་གྱི་ཉིན། རིན་པོ་ཆེའི་མཆོད་རྟེན་གྱི་སྟེང་དུ་འོད་ཟེར་ཁ་དོག་སྣ་ལྔ་དཔག་མེད་འཕྲོས་ནས། དཀྱིལ་འཁོར་གྱི་ལྷ་ཁང་སྟེང་ཚུན་ཆད་དུ་ཁྱབ་པར་བྱུང༌། དེའི་ནུབ་མོ་འཕན་ཤིང་གི་སྟེང་དུ་མི་གཉིས་ལངས་པ་མཐོང་པའི་རྗེས་ལ་ཡང༌། ལྷོ་ནུབ་ན། བཀྲ་ཤིས་པའི་སྤྲིན་འཇའ་མང་པོ་བྱུང་བའི་སྟེང་ན། བནྡེ་གཉིས་ལངས་ཏེ། གུས་པས་ཐལ་མོ་སྦྱར་བ་མཐོང༌། ཡང་སྤྲིན་ཆུང་བ་ཞིག་གི་སྟེང་ན། བནྡེ་ཞིག་ཐལ་མོ་སྦྱར་ནས་གཉིས་པོའི་རྗེས་སུ་སོང་བ་མཐོང༌། ཐམས་ཅད་ལྷ་ཁང་གི་ཕྱོགས་སུ་འོངས་ཏེ། མར་བབ་ནས་ཕྱིར་ཡལ་སོང༌། སྐད་ཅིག་ལ་མ་མཐོང༌། ཡང་ལྷོ་ནུབ་ཀྱི་མཚམས་སུ་འོད་ཟེར་ཁ་དོག་སྣ་ལྔ་གསུམ་བྱུང་ནས་དཀྱིལ་འཁོར་གྱི་ལྷ་ཁང་གི་སྟེང་དུ་བྱང་ཤར་ནས་སོང༌། ཡང་འོད་ཟེར་དཀར་པོ་ཞིག་ཤར་གྱི་ཐད་སོར་ཤར། དེ་བཞིན་གཤེགས་པ་བཞུགས་པའི་རིན་པོ་ཆེ་གནམ་ཁང་གི་སྟེང་དུ། ཡང་འོདཟེར་ཁ་དོག་སྣ་ལྔ་ཤར། བཅོ་བརྒྱད་ཆོ་ག་རྫོགས་པའི་ཉིན། ཁྱུང་སྔོན་པོ། བས་ཧོ་འོ་ཚན་པ་ཚན་པ་འཕུར་ནས་གར་བྱེད་པ་དང༌། མེ་ཏོག་གི་ཆར་བབ་པ་བྱུང༌། ཕྱོགས་ཐམས་ཅད་ནས། སྤྲིན་འཇའ་ཁ་དོག་སྣ་ཚོགས་པ། དགེ་ལྟས་ཀྱི་རྟེན་འབྲེལ་མང་པོ་མུ་ཏིག་གི་རྡོག་པོ་ལྟ་བུའི་བདུད་རྩི་མང་པོ་བབ། རྟེན་འབྲེལ་བཟང་པོའི་རླུང༌། འཇིག་རྟེན་པའི་ལྷ་དཔག་མེད་འཚོགས་པ་མང་པོ་མཐོང་བ་རྣམས་བྱུང༌། སྤྲིན་འཇའ་འབྲུག་འདྲ་བ། ཁྱུང་འདྲ་བ། སེང་གེ་འདྲ་བ། གླང་པོ་ཆེ་འདྲ་བ། རིན་པོ་ཆེ་མཆོད་རྟེན་འདྲ་བ། དེའི་ནུབ་མོ་སྒོའི་ཕྱི་ལོགས་ན་ཡོད་པའི་འཕན་ཤིང་རིང་པོའི་སྟེང་ན། ལྷའི་མར་མེ་གཉིས་ཤིན་ཏུ་དམར་བ། འོད་གཞན་དང་མི་འདྲ་བ་ཕྱོགས་བཅུར་གསལ་བའི་ནང་ན།

སེང་གེ་སྔོན་པོ་དང༌། གླང་པོ་ཆེ་དཀར་པོ་ལ་བཅིབས་པའི་ལྷ་རིན་པོ་ཆེའི་རྒྱན་དང་ལྡན་པ་འོད་ཀྱི་བར་སྣང་ཐག་རིང་པོར་བལྟས་པའི་གསལ་བ་མཐོང༌། དེ་ནས་རེ་ཞིག་ན་མཆོད་རྟེན་གྱི་སྟེང་དུ་རིང་བསྲེལ་ལྟ་བུའི་འོད་ཀྱི་གོང་བུ་ཤིན་ཏུ་གསལ་བ་ཤར་བ་བྱུང༌། ལྷའི་མར་མེ་དང་འདྲེས། སླར་ཡང་འོད་ཆེན་པོར་གྱུར། ལྷའི་རོལ་མོ་སྒྲ་སྙན་སྣ་ཚོགས་པ་ཁང་པ་དང་དཀྱིལ་འཁོར་གྱི་ས་གཞི་གཡོ་བ་ཙམ་བྱུང༌། དཀྱིལ་འཁོར་གྱི་ཁང་པའི་ནང་དུ་ཡོད་པ་རྣམས་ཀྱིས་ཉན་པས་སྒྲ་དེ་ཡང་ནམ་མཁའ་ལ་ཡོད་པ་ཚོར། བར་སྣང་ལ་ཡུན་རིང་དུ་བྱུང་བ་སོགས། ཡུན་རིང་པོ་མ་ལོན་པར། དཀྱིལ་འཁོར་ཐམས་ཅད་གསེར་གྱི་ཞིང་ཁམས་སུ་འགྱུར་རོ།། ཟླ་བ་གསུམ་པའི་ཚེས་གསུམ་གྱི་ཉིན། བསྟོད་ཅིང་མཚན་གསོལ་བ། གཞུའུ་ལའི་ཏའི་བའུ་ཧྭ་ཝང་ཟེ་ཐེན་ཏའི་ཤན་ཙི་ཙའི་ཧུའོ། །དེའི་ཉིན་པར་འཇིག་རྟེན་གྱི་བནྡེ་ཁྲི་ཚོ་གཉིས་ལྷག་ཙམ་ལ་དྲོ་དྲངས། ལིང་གུ་སྡེ་ནས་འཇའ་འོད་ཟེར་ཁ་དོག་སྣ་ལྔ་ནུབ་ཕྱོགས་སུ་བྱུང་ནས། ཤར་ཕྱོགས་སུ་སླེབ། འོད་ཟེར་ཟམ་པ་དང་འདྲ། རིང་བ་གནམ་དང་འདྲ། ཡང་ཁ་དོག་ལྔའི་སྤྲིན་འཇའ་ཤར། འོད་རབ་ཏུ་གསལ་བ་སྤྲུལ་པ་རིགས་མི་འདྲ་བ་འགུལ་བ་ལྷའི་མེ་ཏོག་རིམ་པ་བབ། ཡང་སྤྲིན་དམར་གྱི་འཇའ་འོད་མཆོད་རྟེན་བཀབ། །དེ་བཞིན་གཤེགས་པའི་རིན་པོ་ཆེའི་གནམ་ཁང་བཀབ། གནམ་ཁང་གི་སྟེང་ན་འོད་ཟེར་ཁ་དོག་སྣ་ལྔ་རིམ་པ་གསུམ་ཤར་གཞུག་ན་འོད་ཟེར་དཀར་པོ་ཞིག་ཤར། གསེར་གྱི་འོད་རིམ་པ་གསུམ་ཤར། ཚེས་བཞིའི་ཉིན། དེ་བཞིན་གཤེགས་པ་ཕོ་བྲང་ན་བྱོན་ནས། སྐྱེལ་ཇིན་ལ་དེའི་ཉིན་པར། འཇའ་འོད་སྔོན་པོ་དཀར་པོ་རིམ་པ་ལྔ་ཤར། ཡང་འོད་ཟེར་ཁ་དོག་ལྔ་དེ་བཞིན་གཤེགས་པའི་གནམ་ཁང་གཡོགས། རིན་པོ་ཆེའི་གནམ་ཁང་སྟེང་ན། འོད་ཟེར་དཀར་པོ་གཉིས་ཤར། ཡང་འོད་ཟེར་ཁ་དོག་ལྔ། མཆོད་རྟེན་གྱི་ལྷ་ཁང་ལ་འཕྲོས། ཡང་བས་ཧོ་འོ་གཉིས་སྟེང་ན་འཕུར་གྱིན་གར་བྱེད། ཚེས་ལྔའི་ཉིན།

གོང་མའི་རྒྱལ་བཅས་ལིང་གུ་སྡེ་ལ་དྲོ་འདྲེན་པ་འགྲོ་བ་དང༌། དེའི་ཉིན་པར་འོད་ཟེར་སྣ་ལྔ་ཤར། ཡང་སྤྲིན་འཇའ་ཁ་དོག་སྣ་ལྔའི་འོད་ཟེར་ཤར། གསེར་གྱི་འོད་ཟེར་ཤར། ཉི་མའི་འོག་ན་འཕྲོས་པ་ཤིན་ཏུ་གསལ་བ། དེ་བཞིན་གཤེགས་པའི་རིན་པོ་ཆེའི་གནམ་ཁང་སྟེང་ན་འོད་ཟེར་ལྔ་ཤར། ཡང་གསེར་གྱི་འོད་ཤར། དེའི་ནུབ་མོ་འོད་ཟེར་དམར་པོ་ལྷོ་ཕྱོགས་སུ་ཤར། ལྷ་ཁང་ལ་འཕྲོས་པ་ཤིན་ཏུ་གསལ་བ། བཅུ་གསུམ་གྱི་ཉིན། དེ་བཞིན་གཤེགས་པ། རི་བོ་རྩེ་ལྔ་ལ་འཇམ་དབྱངས་ཀྱི་གནས་བསྐོར་བ་འབྱོན་པའི་ཉིན། ལིང་གུ་སྡེ་ནས་བཞེངས་པའི་དུས་སུ་འོད་ཟེར་སྣ་ལྔ། ནུབ་བྱང་ནས་ཤར། ཡང་འོད་ཟེར་དམར་པོ། དེ་བཞིན་གཤེགས་པའི་རིན་པོ་ཆེའི་གནམ་ཁང་སྟེང་དུ་ཤར། མཆོད་རྟེན་གྱི་རྩེ་མོ་ན་གསེར་གྱི་ཁ་དོག་ལྟ་བུ་འོད་ཟེར་ཞིག་ཤར་བ། ཡང་ལྷ་ཁང་སྟེང་དུ་འོད་ཟེར་ཁ་དོག་སྣ་ལྔ་རིམ་པ་གསུམ་ཤར། བཅོ་ལྔའི་ཉིན། བནྡེ་ཐམས་ཅད་བཀའ་འགྱུར་གྱི་ཆོས་འདོན་པ། དེ་བཞིན་གཤེགས་པ་ལ་སྨོན་ལམ་འདེབས་པ་དང༌། དེའི་ཉིན་སྤྲིན་འཇའ་ཁ་དོག་ལྔ་ཤར། ཡང་ནམ་མཁའ་གང་བ་མེ་ཏོག་བབ། ཡང་བས་ཧོ་བོ་གཉིས་ནམ་མཁའ་ལ་འཕུར་གིན་གར་བྱེད་པ། རིན་པོ་ཆེའི་འོད་ཟེར་ཁ་དོག་སྣ་ཚོགས་ཤར། དེའི་ནུབ་མོ་བར་སྣང་ན་རོལ་མོའི་སྒྲ་ཕར་འཕྲོས་ཚུར་འཕྲོས་བྱུང་ནས་ཡུན་རིང་པོར་ལོན་པ་དང་མེད་པར་གྱུར། བཅུ་དྲུག་གི་ཉིན། ནུབ་ཕྱོགས་ཀྱི་མཆོད་ཁང་ནང་ན་མཆོད་རྟེན་གྱི་གཟུགས་བརྙན་ཆེ་ཆུང་གཉིས་ཤར། ཆེ་བ་ལ་ཐོག་རིམ་པ་ལྔ། གན་ཇི་རའི་རྩེ་མོའི་བར་ལ་འདོམ་པ་དོ། །ཆག་ཤིང་གང༌། མཆོད་རྟེན་གཟུགས་བརྙན་ཆུང་བ་ལ་ཐོག་རིམ་པ་ལྔ། མཐོ་བ་ལ་གདན་མ་དང༌། རྩེ་མེ་ཏོག་གི་བར་དུ། ཆག་ཤིང་ལྔ་ལྷག་ཙམ་ཡོད་པ་འོད་ཟེར་རབ་ཏུ་གསལ་བ་གསེར་གྱི་འོད་ཟེར་འགུལ་ཞིང་གཡོ་བ། ཟོ་ལུའི་སྤོས་ཀྱི་སྡོང་པོ་ཐོག་ལ་བདུད་རྩི་བབ་པས། འོད་ཟེར་ཐམས་ཅད་ལ་འཕྲོས། བཅུ་བདུན་གྱི་ཉིན། འོད་ཟེར་ཁ་དོག་སྣ་ལྔ་ རིམ་པ་བརྒྱད་ཤར།

ཡང་སྔོན་པོ། དཀར་པོ། དམར་པོ། འོད་ཟེར་ཞིག་ཤར། བྱང་ཤར་ནས་བྱུང༌། ཡང་འོད་ཟེར་སེར་པོ་མཆོད་རྟེན་གྱི་ལྷ་ཁང་ལ་འཕྲོས། དེ་བཞིན་གཤེགས་པའི་རིན་པོ་ཆེའི་གནམ་ཁང་ཐོག་ཏུ་འཇའ་ཁ་དོག་སྣ་ལྔ་ཤར། བཅོ་བརྒྱད་ཀྱི་ཉིན། འོད་ཟེར་སྔོན་པོ། ལྷོ་ནུབ་ནས་ཤར། གསེར་གྱི་འོད་ཟེར། དེ་བཞིན་གཤེགས་པའི་རིན་པོ་ཆེའི་གནམ་ཁང་ལ་ཤར། ཡང་གསེར་ལྟ་བུ། འཇའ་འོད་དང་སྤྲིན་འཇའ་ཤར། ཞེས་འབྱུང་བའི་བས་ཧོ་ནི་བྱ་ཁྲུང་ཁྲུང་ཡིན་ཞིང༌། ཁྱུང་ཟེར་བ་རྣམས་ནི་རྒྱ་སྐད་སྥོ་ཧྭང་སྟེ་བྱ་ཚེ་རིང་གི་མིང་ཡིན་ནོ། །རིན་པོ་ཆེའི་མཆོད་རྟེན་ཞེས་པ་དང༌། མཆོད་རྟེན་གྱི་ལྷ་ཁང་ཞེས་པ་ནི་དཀྱིལ་འཁོར་སྒྲུབ་མཆོད་མཛད་པའི་གནས་ཀྱི་ཁང་པ་མཆོད་རྟེན་ལྟ་བུའི་བང་རིམ་ཐོག་བརྩེགས་མང་པོ་ཅན་ནོ།། ཆོས་ཀྱི་རྗེ་ཕོ་བྲང་ནས་ཐེགས་ཏེ་རྩེ་ལྔར་བཞུགས་དུས་ཉིན་རེ་ཞིང་མཆོད་རྟེན་གྱི་གྲིབ་མ་ལ་འཇའ་འོད་འཁྲུགས་ཤིང༌། འཇའ་འོད་ལས་སྐུ་གཟུགས་ཀྱི་རྣམ་པ་སོགས་ངོ་མཚར་མང་དུ་བྱུང་བ་རྣམས། གོང་མའི་ལུང་གིས་ཞུ་ཡིག་འཕྲལ་འཕྲལ་དུ་ཕུལ་ཏེ། འདི་ཁོ་ནའི་ལུང་ཡང་བཅུ་ལྷག་ཞིག་སྣང་བ་སོ་སོ་ནས་ངོ་མཚར་བརྗོད་ཀྱིས་མི་ལང་བར་འདུག །དེ་སྐབས་ཞིག་གོང་མས་དེ་བཞིན་གཤེགས་པའི་སྐུ་མཐོ་གང་ཙམ་པ་ཉི་མ་ལྟར་འབར་བ་གཟིགས། ཟླ་བ་ཕྱི་མའི་ཚེས་དེའི་ཉིན་སྟོན་པའི་ཚེམས་མཆེ་བ་རྒྱ་གར་གྱི་ཡུལ་གྲུ་ཆུང་ངུ་ཞིག་ན་བཞུགས་པ་དེ་གོང་མའི་ཕྱག་ཏུ་བྱུང་བས། ཆོས་རྗེ་རིན་པོ་ཆེའི་ཐུགས་རྗེར་མཁྱེན་ཏེ་གསེར་གར་བླུགས་ཀྱི་སྟོན་པའི་སྐུ་ཇི་ལྟར་གཟིགས་པ་དེ་ཙམ་པ་བྱས་ནས། རྒྱུ་མཚན་དེ་དག་གི་ཞུ་བའི་ལུང་དང་བཅས་ཏེ་ཕྱག་ཏུ་ཕུལ། སྤྱིར་གོང་མ་ཉིད་ཀྱི་དགོངས་པས་དམག་གི་སྒོ་ནས་ཧོར་དུས་ལྟར་བོད་ཁྲིམས་ཞབས་སུ་འཛུག་ས་ཧོར་ལྟར་མཆོད་ཡོན་སྲིད་གཅིག་པས་རྒྱལ་ཁམས་གནོན་པར་དགོངས་ཀྱང༌། ཆོས་རྗེ་རིན་པོ་ཆེས་ཆོས་བཞིན་དུ་བསྟན་པས་རྒྱ་དམག་མཛད་མ་བདེ།

མཐར་གོང་མས་བོད་ཡུལ་དེ་ན་ཆོས་བརྒྱུད་མི་གཅིག་པ་སྣ་ཚོགས་པ་ཡོད་པར་འདུག་པས་དེ་རྣམས་རྩོད་པ་འོང༌། དམག་དངོས་བཏང་ན་ཆོས་ཀྱི་རྗེ་མི་མཉེས་པར་འདུག་པས། གསེར་ཐོག་གི་གྱོ་མོ་ག་ཆུར་ལུས་པ་རྣམས་སྐྱེལ་བ་དང་སྦྲག་པའི་རྟ་པ་ཐོར་ཙམ་ཞིག་གཏོང༌། དེ་ཚོས་རྟའི་སྔ་ཤ་ལ་གྱོ་མོ་རེ་ཁྱེར་བས་བདེ་བར་འདྲོངས་འགྲོ། ཆོས་བརྒྱུད་ཐམས་ཅད་ཁྱེད་རང་གི་ལུགས་སུ་འདྲིལ། ལོ་ལོ་བཞིན་མདོ་ཁམས་རྣམས་རབ་སྒང་དང་དབུས་གཙང་རྣམས་ཆོས་འཁོར་ཆེན་པོ་བསྐོར་བ་བྱེད་པས་གནང་བ་ཞུ་ཞུས་ཀྱང༌། ཆོས་རྒྱུད་གཅིག་ཁོ་ནས་སེམས་ཅན་མི་ཐུལ་སོ་སོའི་མོས་པ་བཞིན་སངས་རྒྱས་ཀྱི་ཐུགས་རྗེ་འཇུག་པ་ཡིན། སོ་སོ་རང་རང་གི་ལུགས་ཀྱི་ཆོས་ཚུལ་བཞིན་དུ་བྱས་ན་དེས་ཆོག་པ་ཡིན་གསུང་ནས་མ་གནང༌། ཕྱིས་ཀྱང་གོང་མའི་གསེར་ཡིག་པ་བོད་ཏུ་ཡོངས་པ་འབྲི་གུང་གི་རྒྱབ་སེ་རུ་རོང་དུ་བཅོམ་པ་དང་བོད་ནས་སྙན་ཕྲ་ཞུ་མི་ཡང་དུ་མ་བྱུང་ནས། རྒྱ་དམག་ཡོང་ལ་ཁད་བྱུང་བའི་ཚེ་ཕག་མོ་གྲུ་པའི་དབང་གྲགས་པ་རྒྱལ་མཚན་གྱིས་ཆོས་ཀྱི་རྗེའི་དྲུང་དུ་མགོན་མེད་སྐྱབས་མེད་ཀྱི་སྨྲེ་སྔགས་མགོ་འབུལ་ལུས་འབུལ་གྱི་ཞུ་ཡིག་སུམ་སྦྲེང་དངོས་སུ་མཐོང༌། དེ་དག་གི་ཚེའང་ཐུགས་བྱམས་པ་ཆེན་པོས་ནི་ཁྱབ། ཁེ་གྲགས་དང་དབང་ཆེ་འདོད་པའི་རྣམ་པར་རྟོག་པ་ནི་མི་མངའ། ཐམས་ཅད་ལ་ཕན་བདེ་འབའ་ཞིག་དགོངས་པས་བཀའ་རིན་པོ་ཆེ་ཡང་ཡང་དུ་བསྩལ་བས། རྒྱལ་པོ་ཆེན་པོ་དེས་ཀྱང་བླ་མའི་གསུང་གི་ཅོད་པན་སྤྱི་བོའི་གཙུག་ཏུ་བཀོད་པས་རྒྱ་རྣམས་ཕྱི་མའི་སྡུག་བསྔལ་ལས་བསྐྱབས། བོད་རྣམས་ཚེ་འདིའི་སྡུག་བསྔལ་ལས་བསྐྱབས། མདོར་ན་བོད་ཡུལ་རྒྱ་དམག་གི་འཇིགས་པ་ལས་བསྐྱབས་པའི་བཀའ་དྲིན་གཞལ་དུ་མེད་ཀྱང༌། བོད་ཡུལ་དུ་བཀའ་དྲིན་དུ་གོ་བ་ནི་སུ་ཡང་མི་སྣང་ཞིང་ཅུང་ཟད་བདེ་བར་བསྡད་ཆོག་པ་འདི་རང་རང་གི་ཕོ་རྒོད་དུ་རློམ་མོད། འདི་འདྲ་བ་ཁོ་ན་ལས་རྒྱུ་འབྲས་མི་ཤེས་པ་འདི་དག་སྙིང་རྗེའི་གནས་ཁོ་ནའོ།

།དེས་ན་མཁན་ཆེན་བསོད་ནམས་བཟང་པོས། དེ་ཉིད་ཕྱི་མར་སྐྱེ་འགྲོ་དཔག་མེད་ཀྱི། །འཇིགས་སྐྱོབ་དགེ་ལེགས་འགྲུབ་པའི་དུས་མཁྱེན་ནས། ། བསམས་བཞིན་སྐྱེ་བ་བཞེས་པའི་ཀརྨ་པ། །དེ་བཞིན་གཤེགས་པའི་ཞབས་ལ་གུས་ཕྱག་འཚལ། །ཞེས་གསུངས་པ་ཡིན་ཞིང༌། དྲུང་རོལ་པའི་རྡོ་རྗེས་རི་འདིའི་རྩེར་དགེ་སློང་གཙང་མ་ཞིག་གི་གདུང་སྦྱོང་ན་བོད་ལ་རྒྱ་དམག་གི་འཇིགས་པ་མི་འབྱུང་ཞེས་རྟེན་འབྲེལ་གྱི་གནད་ཀྱིས་ཀྱང་བྱིན་གྱི་བརླབས་ཏེ། སྐུ་སྐྱེ་བ་ཕྱི་མར་དངོས་སུ་ཟློག་པ་ཡིན་ནོ།། དེ་ལྟར་བོད་ཡུལ་བ་འཇིགས་པ་ལས་བསྐྱབས་པར་མ་ཟད་དྲུང་འདིའི་བཀའ་དྲིན་ལས། ཕག་མོ་གྲུ་པ་ལ་ཆེན་ཧ་ཝང་བོད་སྲང་ཏུ་སྤྲུལ་པ་སྤེལ་བའི་རྒྱལ་བུ་ཞེས་བྱ་བའི་ལུང་ལས་ཀ་འབྲི་ཁུང་པ་ཆེན་ཀྱའུ་ཝང་བསྟན་པ་སྤེལ་བའི་རྒྱལ་བུ་གཙང་སྟག་ཚང་པ་ཧུ་ཀྱའུ་ཝང་བསྟན་པ་སྐྱོང་བའི་རྒྱལ་བུ། གླིང་ཚང་པ་ཚན་ཤན་ཝང་དགེ་ལ་རྟོན་བའི་རྒྱལ་བུ། གོ་འཇོ་ཧུ་ཀྱའུ་ཝང་བསྟན་པ་སྲུང་བའི་རྒྱལ་བུ། ཞེས་སོགས་ཀྱི་ལུང་ལས་ཀ་དུ་མ་གནང་སྟེ་བོད་ཡུལ་བདེ་བར་མཛད་དོ།། སྤྱིར་མཆོག་གསུམ་ག་སྤྱན་དྲངས་པ་ནི། ཡབ་སྲས་འདིའི་དུས་སུ་སྣང་བ་ལ་གནས་བརྟན་བཅུ་དྲུག་ནི་སྔོན་ཡང་བྱོན་པ་དང༌། བྀིརྦ་པ་ཕྱིས་ཡེ་དབང་གི་དུས་སུའང་བྱོན་སྣང་ངོ༌། ། རི་བོ་རྩེ་ལྔའི་ཀར་སྡེར་བཞུགས་ཚེ། རྩེ་ལྔའི་རི་རེ་རེ་ལ་འཇམ་དཔལ་སྐུ་མདོག་ཕྱག་མཚན་ཐ་དད་རེ་རེ་གཟིགས་ཤིང་དམ་པའི་ཆོས་ཀྱི་འགྲོ་བ་ཡུན་རིང་དུ་མཛད། དངོས་གྲུབ་ཀྱི་ཆུ་མིག་ཆེར་འཕེལ་ཞིང་སར་པ་དུ་མ་བརྡོལ། རིན་པོ་ཆེ་དམར་པོའི་རིགས་ཞིག་ཀྱང་གསར་དུ་བརྡོལ་བ་བྱུང༌། དེ་ནས་བོད་དུ་འབྱོན་དགོས་ཚུལ་གསུངས་པས་རྒྱལ་པོ་ཆེན་པོས་ལར་འདིར་བྱོན་པ་སྐུ་དྲིན་ཆེ་སྟེ། ཡུན་རིང་མ་སོང་ཞབས་ཏོག་ཀྱང་ཆེ་བར་མ་ཐེངས། སྤྱིར་བླ་མ་ལ་རྟག་ཏུ་འགྲོགས་ཀྱང་གསུངས་མ་སྒྲུབ་ན་བྱིན་རླབས་མི་འབྱུང་བཀའ་བཞིན་བསྒྲུབ་ན་བྱིན་རླབས་ལ་ཉེ་རིང་མེད་པ་ནི་ངས་གོ་བ་ཡིན།

ཧོར་གྱི་དུས་ན་ནི་རྒྱལ་པོས་དབང་ཆེ་བྱེད་པར་འདུག ། ཁྱེད་ངེད་ཀྱི་བླ་མ་ཡིན་པས་ད་ཁྱེད་དབང་ཆེ་བ་ཡིན་པས་རེ་ཤིག་འབྱོན་ལ་ནམ་གདན་འདྲེན་པའི་ཚེ་འབྱོན་པའི་ཞལ་བཞེས་མཛད་དགོས་ཞེས་གསོལ། དེ་ལྟར་རྒྱ་ནག་ཧོར་ཡུ་གུར་མི་ཉག་སོགས་ཀྱི་སྐྱེ་བོ་མཐའ་ཡས་པའི་དོན་མཛད་ནས། རིམ་གྱིས་ཀན་ཅིའུ་ལ་ལམ་བྱས་ཏེ་ཀརྨ་ལ་བརྒྱུད་དེ་འདན་ནས་གདན་ས་ཆེན་པོ་ཀརྨར་གླང་ལོའི་སྨད་སྟོན་གྱི་དུས་སུ་ཕེབས། དེ་ནས་ངོམས། ལྷ་སྟེང༌། མདོ་གམ་རྣམས་ཞབས་ཀྱིས་བཅག །དེའི་སོས་ཀ་བསྟན་བཅོས་འགྱུར་རོ་འཚལ་རིན་པོ་ཆེ་ལས་བཞེངས། དེ་སྐོར་གྱི་དགེ་འདུན་རྣམས་ལ་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་མཛད། ཟླ་སྟོད་སྨད། ཆོམ་ལ་ཁ། སྨར་ཁམས་ཡན་ཕལ་ཆེར་གྱིས་དེ་སྐོར་དུ་མཇལ་ཞིང༌། ཁྱད་པར་གོ་འཇོ་བདག་པོ་ལྷ་སྡེ་དང་བཅས་པ་རྒྱའི་ཏའི་ཞིང་རྣམས་དང་བཅས་པས་གཡུུ་གཤིས་སུ་མཇལ། སྐྱ་སེར་ཐམས་ཅད་ཆོས་ཀྱིས་ཚིམ་པར་མཛད། ལྕགས་མོ་ཡོས་ལོའི་དགུན་ཟླ་དང་པོ་ཙམ་ལ་གདན་ས་ཆེན་པོ་ཀརྨ་ནས་བཏེག་སྟེ་བྱང་ལམ་བརྒྱུད། སོག་དང་རེ་རྒྱབ་ཏུ་སོས་ཀའི་བར་བཞུགས་ནས། དབྱར་བྱང་ཕྱོགས་སུ་ཀོང་དགོན་དང༌། གནམ་མཚོའི་བཀྲ་ཤིས་དོ་ལ་བྱོན། དེ་དག་ཏུ་སྐྱེ་བོ་མཐའ་ཡས་པ་མངོན་མཐོ་དང་ངེས་ལེགས་ལ་སྦྱར། འབྲེལ་ཚད་དོན་ལྡན་དུ་མཛད་ནས་བོད་ཆུང་ངུའི་ཕྱོགས་ལ་ཆིབས་ཁ་བསྒྱུར། འདམ་ཅོག་རྩེ་ལར་ཕེབས་ཚེ། དཔལ་ལྡན་ས་སྐྱ་པའི་ཞལ་ངོ༌། །འདྲི་གདན་སྟག་གསུམ་སོགས་རྒྱ་ནག་གི་མངའ་ཐང་ལ་ལྟོས་ན་དབུས་གཙང་ལྷོ་བྱང་ཀུན་བསྡོམས་ཀྱང་རྒྱའི་མི་དཔོན་ཆུང་ངུའི་ཆུང་ངུ་གཅིག་གི་འབྱོར་བ་ལ་མི་དོ་བར་སྣང་མོད། འོན་ཀྱང་སངས་རྒྱས་ཀྱི་བསྟན་པས་ཆེ་བའི་ཕྱིར་བོད་ཡུལ་སོ་སོ་ན་ལུགས་གཉིས་ཀྱི་བདག་པོ་བསམ་གྱིས་མི་ཁྱབ་པར་བཀུར་ཞིང་བསྙེམས་པ་རྣམས་ཀྱིས་ཇ་འདྲེན་འབུལ་ནོད་སྔུན་བསུ་དང༌། རྗེ་ཙོང་ཁ་པ་ཆེན་པོས། ཇོ་བོའི་ཐུགས་དམ་རྭ་སྒྲེང་གི་རྟེན་ཁྱད་པར་ཅན་མེ་རྔུགས་མ་རྒྱལ་བ་བྱམས་པའི་སྐུ་ལི་དམར་རྐང་གང་ཙམ་གྱིས་གཙོས་པའི་འབུལ་བ།

སངས་རྒྱས་ཉིད་དུ་བསྟོད་བསྔགས་མཛད་པའི་ཞུ་ཡིག །ཞབས་ལ་ཕྱག་བགྱིད་པར་སྤྲོ་ཡང་ལོ་གསུམ་གྱི་མཚམས་ཀྱི་བཅད་རྒྱ་ཞིག་བྱས་ཡོད་པ་འདིས་སྒྲུབ་པར་མ་ནུས་ཞུ་བ་སོགས་དང༌། འདི་ཚེ་དགེ་ལྡན་བཏབ་ནས་ལོ་ལྔ་དྲུག་སོང་བ་ཙམ་དུ་འདུག །ཀུན་མཁྱེན་རོང་སྟོན་ཤེས་བྱ་ཀུན་རིག་སོགས་དགེ་བའི་བཤེས་གཉེན་ཆེན་པོ་བཞུགས་སོ་འཚལ་གྱིས་སངས་རྒྱས་འཇིག་རྟེན་དུ་བྱོན་པར་ངེས་པར་འདྲོངས་པའི་ཞུ་ཡིག་སོ་སོ་ནས་འདུག་པ་མང་དུ་བདག་གི་ཀྱང་མཐོང༌། འདམ་གཞུང་ལ་ཆིབས་རགས་ཐེག་བཞིན་པ་ལ་ས་གཡོས་ཆེན་པོ་བྱུང་ནས་རི་བོའང་རྒྱུག་པར་ཆ་བའི་ཚེ་ཞལ་སྔ་ནས་རྟེན་གནྡྷོ་ལ་མྱུར་དུ་ཕོབ་ཅིག་གསུངས་ཏེ་སར་བཞུཌ་སུ་གསོལ། དྲུང་གིས་ཆིབས་གཞོལ་ཏེ་ཐུབ་པ་བདུད་འདུལ་མའི་ཚུལ་དུ་བཞུགས་མ་ཐག་ཞི་སྟེ་ས་གཡོ་བའི་འཇིགས་པ་ལས་སྐྱེ་འགྲོ་སྐྱོབ་པར་མཛད། དཔལ་ལྡན་མཚུར་ཕུ་དང་ལྷ་ལྡན་གྱི་ལྗོངས་སུ་ཕྱགས་ཕེབས། ཇོ་བོ་རིན་པོ་ཆེ་ལ་མུ་ཏིག་གི་སྣམ་སྦྱར་རིན་ཐང་མེད་པ་གསོལ། དབུས་གཙང་གི་དགོན་གནས་བན་དེ་ལྔ་ཡོད་པ་ཡན་ཐམས་ཅད་ལ་རིས་མེད་དུ་མང་ཇ་གནང་སྦྱིན་བཟང་པོ་དང༌། གཙུག་ལག་ཁང་ཐམས་ཅད་དུ་མཆོད་རྫས་རྒྱ་ཆེར་གནང༌། བདག་པོ་ཝང་གྲགས་པ་རྒྱལ་མཚན་གྱིས་གདན་དྲངས་པས་སྣེའུ་གདོང་དུ་བྱོན། དགུན་བཞུགས་ཡར་ལུང་གི་ཁྲ་འབྲུག་ཏུ་མཛད་ནས། བསྙེན་བཀུར་ཕུན་སུམ་ཚོགས་པ་ཆེན་པོ་དང༌། ཐེལ་ཤོད་ཀྱི་ཞལ་ངོ༌། དཔོན་སྐྱ། དགེ་འདུན། སྐྱེ་བོའི་ཚོགས་དང་བཅས་པ། གང་ལ་གང་འཚམས་པའི་ཟབ་པ་དང་རྒྱ་ཆེ་བའི་ཆོས་ཀྱི་འཁོར་ལོ་བསྐོར་ནས། དབུས་ཕྱོགས་ཀྱི་ལྷ་སྡེ་དང༌། མི་སྡེ་ཐམས་ཅད་ཀྱིས་ཞབས་མཐིལ་སྤྱི་བོར་བླངས། 

དེའི་ཚེ་མདོ་སྟོད་སྨད་ཀྱི་མི་ཆེན་ལྷ་སྡེ་མི་སྡེ་ཐམས་ཅད་ཀྱིས་སྤྱན་འདྲེན་ཡང་ཡང་དུ་བཏང༌། ཁྱད་པར་རྗེ་ཉིད་ཀྱི་གསུང་ལས་སྐྱེས་པའི་སློབ་མའི་ཐུ་བོ་མི་ཉག་རབ་སྒང་གི་རྨ་སེའི་འདྲེན་པ། མཁས་པ་མི་ལྔར་གྲགས་པའི་དགེ་བཤེས་ཁྲི་ཕྲག་བརྒྱད་དགུའི་ནང་ན་འགྲན་ཟླ་དང་བྲལ་བ་མཁས་པ་དང༌། གྲུབ་པའི་ཡོན་ཏན་གཞལ་བར་མི་ནུས་པ་རབ་སྒང་ཉིད་ཀྱི་མཁས་པ་མི་ཉག་འཇམ་དབྱངས་གྲགས་པ་ཞེས་ཉི་ཟླ་ལྟར་གྲགས་པ་དེ་ལ། སྤྱན་འདྲེན་དུ་ཁྱེད་བྱོན་ན་ཅིས་ཀྱང་སྤྱན་དྲངས་ཏེ་ཡོང་བས་འབྱོན་དགོས་ཞེས་ཐམས་ཅད་ཀྱིས་ཞུས་པས་ཆོས་ཀྱི་རྗེ་རིན་པོ་ཆེ་སྤྱན་ཨེ་འདྲོངས་མི་ཤེས། འོན་ཀྱང་ཁྱེད་ཚོས་བསྐུལ་བས་ཞལ་ལྟར་འགྲོ་གསུངས་ནས་འབུལ་ནོད་མཐའ་ཡས་པ་དང་བཅས་ཏེ་བྱོན། སྣེའུ་གདོང་དུ་རྗེ་དང་མཇལ། ཆོས་རྗེ་རིན་པོ་ཆེའང་ཁྱེད་དང་འཕྲད་པ་དགའ་གསུང་ནས་ཤིན་ཏུ་མཉེས། ཁོང་གིས་དབུས་གཙང་འདི་ན་སྒྲ་མི་སྙན་ན་བསྟན་པ་མེད་ཟེར་ཡོད་འདུག་པ། དེར་བསྟན་པ་ཡོད་པར་ཐལ། དེར་བསྟན་འཛིན་གྱི་སྐྱེས་བུ་སྡེར་ལོངས་པ་ཡོད་པའི་ཕྱིར་ཏེ། དེར་གནས་བརྟན་བ་ཀུ་ལ་འཁོར་བཅས་བཞུགས་པའི་ཕྱིར། འདི་ལ་ལན་ཐོབ་ཅིག་ཅེས་སོགས་མང་དུ་བཀོད་པའི་ཤོག་དྲིལ་རིང་མོ་རྡོ་རིང་དང་ཁྱམས་ཁྲའི་སྒོ་ལ་སྦྱར། གྲ་ས་སོ་སོར་བསྲིངས་པ་ན་སུས་ཀྱང་ལན་འདེབས་མི་མ་བྱུང་སྣང་བས། རབ་དགེ་གཅིག་གིས། དབུས་དགེ་དེ་ཙམ་ཟིལ་གྱིས་མནན་སྣང་སྟེ། ལན་མ་ཐེབས་པ་ནི་རྩོད་ཀྱང་རུང་མ་རྩོད་ཀྱང་རུང་ཕམ་པའི་ཚད་དུ་བཤད་པ་ཡིན་ནོ།། གོང་མ་ཆེན་པོའི་དྲུང་དུའང༌། ཕག་མོ་གྲུ་པས་གཞི་བྱས། བོད་ཐམས་ཅད་གོང་མ་ཁྱེད་ཀྱི་ཆབ་འོག་ཡིན་ཞེས་པའི་ཀའོ་དང༌། བོད་ཀྱིས་ངོ་ལྟ་བ་བརྫངས་པའི་ལན། ལུང་བཟང་པོ་གནང་སྦྱིན་དང་བཅས་པ་དེར་ཕེབ་ནས་ཐམས་ཅད་བདེ་ཞིང་སྐྱིད་པར་བྱས། ཆུ་ཕོ་འབྲུག་གི་ལོ་ལ་གདན་ས་ཆེན་པོ་མཚུར་ཕུར་ཆགས་ཕེབས། དེར་ཡང་ས་གཡོས་ཀྱིས་ཞིག་རལ་བྱུང་བ་རྣམས་གསོ་དགོས་པའི་ཞལ་ཏ་གནང༌།

ཐུགས་དམ་གྱི་བཀའ་འགྱུར་བཞེངས་པ་དང༌། མཚུར་ཕུའི་ཞིག་གསོས་མཁན་ཆེན་པ་ལ་ཆོས་ཀ་གསན་པ་སོགས་ལེགས་པར་གྲུབ་ནས། སླར་ཡང་ཀོང་པོར་བྱོན། ཙཱ་རི་ལ་སོགས་པའི་གནས་ཁྱད་པར་ཅན་རྣམས་སུ། ཡི་དམ་གྱི་ལྷའི་གཟིགས་སྣང་དཔག་མེད་བྱུང་བ་སྣང༌། སྤྱིར་མཆོག་གི་སྤྲུལ་བའི་སྐུ་འདི་ལྟ་བུའི་དག་པ་རབ་འབྱམས་ཀྱི་གཟིགས་པ་སྐད་ཅིག་རེའི་ཚུལ་ཡང་སུ་ཞིག་གིས་བགྲང་ཞིང་དཔྱད་པར་ནུས། དེས་ན་རྣམ་ཐར་ལེའུ་ཙེ་མ་སོགས་སུ་བཀོད་པ་མང་དུ་ཡོད་པར་སྣང་ནའང༌། རྣམ་ཐར་ཕྱི་མ་ཚོར་མ་བཀོད་པར་སྣང་ངོ༌།། སླར་ཡང་དགོན་པ་གོང་འོག་རྣམས་སུ་བྱོན། ཆོས་ཟབ་ལ་རྒྱ་ཆེ་བས་ཐམས་ཅད་ཚིམ་པར་བྱས། དྭགས་ཀོང་རལ་གྱི་སྐྱེ་བོའི་ཚོགས་ཐམས་ཅད་མཐོང་ཐོས་དྲན་རེག་གི་སྒོ་ནས་སྐུ་དེ་ཉིད་ཀྱིས་གདུལ་བའི་སེམས་ཅན་རྣམས་ཡོངས་སུ་རྫོགས་པར་མཛད་ནས། སླར་ཡང་དབུས་སུ་བྱོན། ཇོ་བོ་རིན་པོ་ཆེ་དང་མཇལ་ཅིང༌། བྲག་ལྷ་ཀླུ་ཕུག་སོགས་སུ་བཞུགས། དེ་ནས་དོལ་མཚལ་མིན་དུ་བྱོན་ནས་མཁན་ཆེན་རིན་པོ་ཆེ་དང༌། ཡབ་སྲས་ཆོས་ཀྱི་འགྲོ་བ་དཔག་ཏུ་མེད་པར་མཛད། སྔར་དྲུང་རང་བྱུང་བའི་དུས་ནས་ཚལ་པས་ཕུལ་བའི་གཡོར་པོ་དོལ་གྱི་མཆོད་གཞིས་རྣམས། མཁན་ཆེན་སྙག་ཕུ་པ་ལ་ལྷ་འབངས་སུ་གནང་སྟེ། དེས་ཚལ་མིན་གྱི་གཙུག་ལག་ཆེན་པོའི་སྡེ་མཛད། དེ་ནས་གང་དཀར་བརྒྱུད་ལྷ་སར་ཕེབས་ཏེ། སྐྱི་འཕན་གྱི་བདག་པོ་གཞིས་ཀ་སྣེའུ་པས་ལྷ་ས་པོ་ཏ་ལ་ཕུལ་ནས་གཟིམས་ཁང་མཛད་ནས་བཞུགས། འདིར་ཏིང་ངེ་འཛིན་ཤིན་ཏུ་འཕེལ། རིང་པོ་མི་ཐོགས་པར་གཞན་དོན་རྒྱ་ཆེན་པོར་གཞན་ཞིག་ཡོང་བར་འདུག་གསུང་ནས་ཐ་མའི་མཛད་པ་ལུང་དུ་བསྟན། བོད་གངས་ཅན་གྱི་སྐྱེ་བོ་མཆོག་དམན་སྐྱ་སེར་ཐམས་ཅད་རྒྱུན་མི་འཆད་པར་འདུས་ཏེ། ཤཱཀྱའི་དབང་པོ་དང་སྤྱན་རས་གཟིགས་ལྷན་ཅིག་པའྀ་ཞལ་ལྟ། ཆོས་ཀྱི་འཁོར་ལོ་ནི་གངྒཱ་ལྟར་རྒྱུན་མི་འཆད། ཉིན་ཅིག་གིས་འགྲོ་བ་སྨིན་གྲོལ་དུ་མཛད་པ་ཡང་སུས་བགྲང་བར་ནུས།

གོང་མའི་འབུལ་ཆེན་ཡང་ལན་གསུམ་དུ་སླེབ་པའི་གཅིག་ལ་གར་ཀང་འབྲུག་སྡེར་ལྔ་མ་འཁྱིལ་པ་བདུན་རེ་འམ་ལྔ་རེ་ལོགས་ལ་ཡོད་པ། མཐིལ་དུ་གོང་མའི་མཚན་གྱི་རྒྱ་ནག་གི་ཡི་གེ་སྔོ་ཁྲ་བཞི་ཡོད་པ་ཤུབས་བཅས་ཁོ་ན་མི་རེས་ལག་པ་སོ་སོར་རེ་རེ་བཟུང་བ་ལྷ་སའི་ཕྱི་སྐོར་ཆེན་མོ་ལ་བསྒྲེངས་ཞིང༌། དེ་ནས་པོ་ཊ་ལར་བཞུགས་ཁྲིའི་དྲུང་གི་བར་སྦྲེངས་པ་ཕུལ་བར་གྲགས། སྤྱིར་ཡང་ཕོ་བྲང་དུ་ཕེབས་དུས་གསོལ་དཀར་དུ་མེ་ཏོག་གན་དཀར་ཞེས་གྲགས་པ་ཕྱི་ནང་ཅུང་ཟད་ཀྱང་མི་སྒྲིབ་པ་དར་ལས་ཀྱང་སྲབ་པ་ཕུལ་བ་ཕྱིས་གསོལ་ཇ་བས་ཕྱི་བ་ཤེད་ཆེས་པས་འཐོར་ཏེ། དེ་བས་ཅུང་ཟད་མཐུག་ཏུ་བཏང་བའི་ཁྱད་དཀར་དུ་མ་ཕུལ་ཞིང་དེ་དག་གི་འོག་ནས་ཁྱད་དཀར་འདི་མཆོག་ཏུ་གྱུར་པ་སྟེ། བདག་གིས་གཞོན་དུས་ཀྱང་འགའ་ཟུང་མཐོང་ལ་ད་ནི་ཆེར་མི་སྣང་མོད། འདི་ལ་ལྟོས་ན་དེང་སང་གི་ཀར་གང་སྣང་བ་འདི་རྣམས་སྙིགས་མ་ལྟར་སྣང་ངོ༌།། ཇ་ཡང་བཞེས་ཇ་ལ་པདྨའི་གེ་སར་ཁྱད་པར་ཅན་དང༌། རྒྱ་མཚོ་ཕ་རིའི་ཇ་ཞེས་སོགས་ཕུལ་བར་གྲགས་སོ། །གན་དྲིལ་ཡང་གསེར་དམར་པོ་ལས་རྫ་མ་དང༌། གསེར་སེར་པོ་ལས་མགོ་རྡོར་བླུགས་པ་རྡོ་རྗེ་ཕ་ལམ་གྱིས་རྭ་རྩེ་དང༌། རྭའི་ལོགས་རྣམས་སུ་ཕྲ་བྱས་པ་དང༌། ཟི་ཁྱིམ་ལས་དྲིལ་བུ་བྱས་པ་དེ་འདྲ་པ་སོགས་མང་དུ་ཕུལ་བ་ད་ལྟའང་ཕྱག་ན་དུ་མ་བཞུགས་ཏེ། ཁྱད་དྲིལ་དངོས་ནི་འདི་ཡིན་ལ་རྡོར་དྲིལ་འདི་ནི་གོང་མ་འདིའི་དུས་མ་གཏོགས། རྒྱ་ནག་སྔ་མ་མི་ཉག་ཧོར་གང་གི་དུས་སུའང་མ་བྱུང་སྣང་ངོ༌། །ཁྱད་དྲིལ་དུ་གྲགས་པ་རྭ་ལོག་ཅན་གཞན་ལས་ལེགས་པ་རྣམས་ནི་བླ་མ་རྣམ་གསུམ་ལ་གནང་བའི་ཚན་ནོ།། དེ་སྐབས་ཀརྨ་ནས་སི་ཏུ་རིན་པོ་ཆེས་གདན་འདྲེན་ལ་བྱོན། མཇལ་དར་ཁ་བཏགས་ཉིན་མོ་བདེ་ལེགས་མ་ཆེ་བ་ཞིག་ཕུལ་བས་ཕྱག་གིས་བཞེས་ཏེ། དེ་ཀར་ཕྱག་མདུད་གནང་ནས་ཕྱག་གིས་གཏད་དེ། སི་ཏུ་པ་འདི་མ་ཉམས་པར་ཟུང་ཞིག་གསུང་པས་དད་རྟེན་སྒོམ་དུ་བཞག །མདོར་ན་གྲུབ་ཐོབ་ཆེན་པོ་ཉིད་རྒྱལ་པོ་མོ་གོར་གན་ཁོ་ནའི་དོན་དུ་བྱོན་པ་ལྟར་རྗེ་འདི་ཡང་འཇམ་པའི་དབྱངས་དང་བཀའ་བགྲོས་པའི་ཕྲིན་ལས་ཀྱིས་གོང་མ་རྒྱལ་པོའི་དོན་དང༌།

བོད་རྒྱ་དམག་ལས་སྐྱོབ་པའི་དོན་ཁོ་ནར་བྱོན་པ་ཡིན་ཡང་གདུལ་བྱ་མཐའ་ཡས་པ་སྨིན་གྲོལ་དུ་ཞར་གྱིས་མཛད། སྔོན་དགུང་ལོ་བཅུ་བདུན་པའི་དུས་སུ། སློབ་མ་ཞིག་ལ་ཁྲིད་མཛད་པས་ཁོས་མ་སྒོམ་པར་ཉལ་བསྡད་པས་ཁང་ཐོག་ནས་དབུ་རིབ་ཙམ་སྐུ་སྟོད་རིབ་ཙམ་ཡང་ཡང་བྱུང༌། ཕྱིས་ཁོ་དྲུང་དུ་བྱུང་དུས། ཞལ་འཛུམ་འཛུམ་མང་དུ་མཛད་པས་སྐྲག་སྟེ། ཚུལ་བཞིན་དུ་བསྒོམས་པས་སྒོམ་ཆེན་ཆེས་བཟང་བ་ཞིག་བྱུང༌། དེ་ལྟ་བུའི་ཐབས་མཁས་དང་ཐུགས་རྗེ་ཕུན་སུམ་ཚོགས་པས་འགྲོ་བའི་དོན་མཛད་པ་ལས། སློབ་མ་རྟོགས་ལྡན་གཞན་དོན་ནུས་པ་ཐོན་པ་ནི་རྗེ་འདི་ཁོ་ན་མང་བར་གྲགས་ལ། སྤྱིར་གཞན་ལས་རྨད་དུ་བྱུང་བ་ངོ་མཚར་གྱི་མཛད་པ་བརྒྱ་རྩ་བརྒྱད་བསྟན་པར་གྲགས་སོ།། དེ་ལྟར་སྐུ་དངོས་ཀྱི་གདུལ་བྱ་རྣམས་འདུལ་བར་མཛད་ནས། སྒར་པ་ཁ་ཅིག་གིས་མི་སྲུན་པའི་སྤྱོད་པ་བྱུང་བ་ན། རྨ་སེ་རྟོགས་ལྡན་གྱིས་འདི་པ་ལ་བཀའ་བཀྱོན་རེ་ཙམ་ཞུ་ཞུས་པས། ཁོ་བོ་ལ་ཞེ་སྡང་སྐྱེ་མ་མྱོང་བས་ཁྲོ་མི་ཤེས་པར་འདུག །འོན་ཀྱང་ཁྱོད་ཀྱི་བསམ་པ་གང་བ་ཞིག་མྱུར་དུ་བྱའོ། །ཞེས་གསུངས་པ་འདིས་སྐུ་ཚེའི་འཕེན་པ་བཏང་བར་ངག་སྒྲོས་ལས་འཆད། མདོར་ན་མཁས་པ་ཐམས་ཅད་ཀྱི་ཐེ་ཚོམ་བསལ། བསམ་གཏན་པ་ཐམས་ཅད་ཡང་དག་པའི་ལྟ་སྒོམ་ལ་བཀོད། དབང་གྲགས་པ་རྒྱལ་མཚན་ལ་སོགས་པའི་མི་ཆེན་ཐམས་ཅད་ལ་ཕྱག་གིས་དབང་བསྐུར་ཞིང་ཆོས་ཀྱིས་ཚིམ་པར་མཛད། མཐོང་ཐོས་དྲན་རེག་ལ་ཐར་པའི་ས་བོན་བཞག་སྟེ། མདོ་ཁམས་ཀྱིས་སྤྱན་འདྲེན་པ་རྣམས་ལ་ཡང་མྱུར་དུ་འཕྲད་པར་བྱའོ་ཞེས་ཞལ་གྱིས་བཞེས་ནས་དགུང་ལོ་སོ་གཉིས་པ། ཤིང་མོ་ལུག་གི་ལོ་ཟླ་བ་བརྒྱད་པའི་ཡར་ངོ་ལ། སྐུ་འབྲུམ་གྱི་བསྙུན་བཞེས་པའི་ཚུལ་བསྟན་པ་ན་བརྟན་བཞུགས་ཕུལ་བས་རྟེན་འབྲེལ་ཞིག་གིས། མདོ་ཁམས་ཀརྨའི་ཉེ་ལོགས་སུ་འདུན་པ་བཏད་ཟིན་དེར་གསོལ་བ་ཐོབ་ཐུགས་རྗེས་འཛིན་པ་ཡིན་གསུང་བ་དང༌། གཟིམ་དཔོན་ལ་དཔེ་ཆ་ལྷ་རྟེན་རྣམས་མ་མཐོར་བ་གྱིས་བདག་པོ་ཞིག་འོང་བ་ཡིན་གསུངས་ཏེ་ཟླ་བ་བརྒྱད་པའི་བཅོ་ལྔའི་ཉིན་དགོངས་པ་ཆོས་ཀྱི་དབྱིངས་སུ་བསྡུ་བར་མཛད་ཅིང༌།

མཁན་ཆེན་རིན་པོ་ཆེ་བསོད་བཟང་པོ་སོགས་ཕེབས་ཏེ་མཆོད་པའི་བྱ་བ་མཛད། སྐུ་གདུང་རིན་པོ་ཆེ་ཞུགས་ལ་བཞེན་པ་ན་ཡང་རིང་བསྲེལ་ལས་གྲུབ་པའི་བདེ་དགྱེས་ཀྱི་སྐུ་སོགས་དཔག་མེད་བྱོན་ལ་ལྷ་སའི་སྐོར་གྱི་ནམ་མཁའ་མཐའ་དག་ཟླ་བ་དུ་མའི་བར་དུ་འཇའ་འོད་དང་མེ་ཏོག་གི་ཆར་རྒྱུན་མ་ཆད། མཆོད་སྦྱིན་གྱི་དགེ་རྩ་སྤེལ་བའང་ཀརྨར་ཅུང་རྒྱས་པ་དང༌། དེ་འོག་མཚུར་ཕུ། དེ་འོག་དགེ་འདུན་སྒང་པ་དཔོན་སློབ་སོགས་དང་ལྷ་སར་མཆོད་སྦྱིན་ཇི་ལྟར་མཛད་ཚུལ་ཡི་གེ་ཅུང་ཟད་ཙམ་སྣང་ཞིང༌། དངུལ་གྱི་གདུང་འབུམ་དང༌། སྐུ་འདྲ་རིན་པོ་ཆེ་མཚུར་ཕུར་བཞུགས་ཤིང་ཞལ་བཞུགས་དུས་ཀྱི་ཐུགས་དམ་བཀའ་བསྟན་འགྱུར་གསེར་ལས་བསྒྲུབས་པ་ཤིན་ཏུ་ལེགས་ཤིང་དག་པ་དེའི་བཀའ་འགྱུར་མཚུར་ཕུ་དང་གཞན་ཀརྨ་ན་བཞུགས་སོ། །ཁྱད་པར་གདུང་སྐལ་གོང་མ་རྒྱལ་པོའི་མཆོད་གནས་སུ་ཕུལ་བ་རྣམས་ལ། ངོ་མཚར་གྱི་ལྟས་ལྷག་པར་རྒྱ་ཆེ་བ་དང༌། མཆོད་པའི་རྟེན་ཁྱད་པར་བར་བཞུགས་ཏེ་མཆོད་སྤྲིན་གཞལ་དུ་མེད་པ་བྱུང་བར་སྣང་ངོ༌།། སློབ་མའི་གཙོ་བོ་འང༌། གོའི་ཤྲི་སངས་རྒྱས་རིན་ཆེན། གོའི་ཤྲི་བློ་གྲོས་རྒྱལ་མཚན། གོའི་ཤྲི་རིན་ཆེན་དཔལ། གོའི་ཤྲི་དོན་གྲུབ་འོད་ཟེར། གོའི་ཤྲི་ཆོས་ཀྱི་རྒྱལ་མཚན། གོའི་ཤྲི་ཤཱཀྱ་བཟང་པོ། བཀའ་བཞི་པ་རིན་ཆེན་བཟང་པོ། སྤྲུལ་སྐུ་ཆོས་དཔལ་ཡེ་ཤེས། ངོམ་པ་བྱ་བྲལ། སྒམ་པོ་པ་ཆོས་ཀྱི་རྒྱལ་མཚན། རྨ་སེ་རྟོགས་ལྡན། མི་ཉག་འཇམ་དབྱངས་གྲགས་པ། མི་ཉག་རྟོགས་ལྡན། ཀོང་ནག་རལ་གྲི། ལ་ཕྱི་བ་ནམ་མཁའ་རྒྱལ་མཚན་ལ་སོགས་པ་སྐྱེས་བུ་དམ་པ་བགྲང་གི་མི་ལང་བ། རྒྱ་བོད་ཧོར་མི་ཉག་ཐམས་ཅད་དུ་བྱུང་ཞིང༌། གོང་མ་ཏཱ་མིང་གཡུན་ལོ་ཆེན་པོ་དང༌། བཙུན་མོ་དམ་པ་དེ་ནི་ཐུགས་རྒྱུད་ཀྱི་རྟོགས་པ་ཡོངས་སུ་རྫོགས་པར་མཛད་པས་སློབ་མའི་ཐུ་བོར་གྱུར་པ་དང༌། དད་སྟོབས་ཆོས་ཀྱིས་འབྲེལ་བའི་སྐྱེས་ཆེན་ཡང༌། གདན་ས་ཐེལ་གྱི་སྤྱན་སྔ་བསོད་གྲགས་པ།

སྤྱན་སྔ་སྒོ་སེལ་བ། སྤྱན་སྔ་བསོད་ནམས་རྒྱལ་མཚན། འབྲི་གུང་སྤྱན་སྔ་དོན་གྲུབ་རྒྱལ་པོ། བླ་མ་པནྚིཏ། ཡངས་པ་ཆོས་རྗེ་ཤཱཀ་བཟང་བ། ཇོ་གདན་དབུ་ཡོན་པ། ཞྭ་ལུ་བ་སློབ་དཔོན་ཙནྡྲ་ལ་སོགས་པ་མཐའ་ཡས་སོ།། ༈¿¿དེ་ལས་གོའི་ཤྲི་བློ་གྲོས་རྒྱལ་མཚན་ནི། དྲུང་གོང་མའི་དུས་ནས་མཁན་ཆེན་གུའི་གུང་པའི་ཕྱགས་ཕྱིར་ལུགས་གཉིས་ཀྱི་བྱ་བ་མཛད། གུའི་གུང་པ་གཤེགས་རྗེས་དྲུང་འདིས་གུའི་གུང་པའི་ལས་ཀ་བཞེས་ཏེ། ལུགས་གཉིས་ཀྱི་བྱ་བ་ཆེན་པོ་རྣམས་མཛད། ཕྱིས་མཆོག་གི་སྤྲུལ་པའི་སྐུ་སེང་གེའི་ཁྲིར་སྤྱན་དྲངས། གུའི་གུང་པ་རེ་ཞིག་མཛད་དེ་རྩེ་ལྷ་སྒང་དུ་གཤེགས་ནས། སྐུ་འབུམ་ཡང་བཞུགས་སོ།། ༈¿¿འཇམ་དབྱངས་ཆེན་པོ་དོན་གྲུབ་འོད་ཟེར་པ་ནི། གྲུབ་ཐོབ་ཆེན་པོ་ཀརྨ་པཀྴིའི་མཆེད་ཡ་གཙུག་ཏོར་སྐྱབས་ཀྱི་བརྒྱུད་པ་བསོད་ནམས་རྒྱ་མཚོའི་སྲས་ཆེ་བ་ཡིན། ཆོས་རྗེ་རིན་པོ་ཆེ་ལས་གདམས་པ་མཐའ་དག་གསན་ཞིང༌། ཐུགས་དམ་གྱྀ་རྩལ་རྫོགས། གཟིགས་རྒྱ་དང་མཁྱེན་པ་ཆེ་བས་འཇམ་དབྱངས་ཆེན་པོར་མཚན་གསོལ། ཆོས་རྗེའི་བཀའ་དྲིན་ལས་གསེར་གྱི་ཐམ་ག །ཀྭན་ཏིང་གོའི་ཤྲིའི་ལས་ཀ་ཀ་པོ་མིང་དང་བཅས་པ་གནང༌། མཚུར་ཕུའི་གདན་ས་ལོ་བཞི་བཅུ་ཞེ་གསུམ་མཛད། ཆོས་ཀྱི་གནད་ཁྱད་པར་བ་མང་པོ་གསུངས་པས་གཞན་རྣམས་ཀྱི་བློར་མ་ཆུད། ཀུན་མཁྱེན་རོང་པོས་ལུང་པ་འདིའི་ཕུ་ན་གཞན་མི་ཟེར་བ་མང་པོ་ཟེར་བ་ཞིག་ཡོད་འདུག་པ་ལྟར་འགྲོ་གསུང་ནས་བྱོན་ཏེ་མཇལ། ཆོས་ཀྱི་བགྲོ་བས་དད་སྟེ་འཇམ་དབྱངས་ཆེན་པོ་ལ་ཆོས་གསན། ཕྱིས་ལོ་ཙཱ་བ་ཆེན་པོ་བསོད་ནམས་རྒྱ་མཚོས་ཀྱང་ཁམས་སུ་འབུལ་སྡུད་ལ་འགྲོ་བ་ལ། ཀརྨ་པ་མང་བས་དེའི་བཤད་རྒྱུ་ཙམ་རེ་དགོས་པར་འདུག་དགོངས་ནས་མཇལ་དུ་བྱོན་པས། སྟན་ལས་བཞེངས་ནས་གོམ་པ་དུ་མས་བསུས། ཕྱག་ལན་རྩེ་སྤྲོད་མཛད། བཞུགས་སྟན་མཉམ་པར་བཤམས། སྟོན་མོ་བཟང་པོ་མཛད་ཅིང་ཆོས་ཡེ་མ་གསུངས། ཉིན་རེ་ཞིང་ཆོས་ཀྱི་འབེལ་གཏམ་བྱུང་བ་ལ་ནི་ཚད་གཞལ་བར་མ་ནུས་ནས་མཁྱེན་པའི་ཐུགས་རྒྱལ་ཞི།

བློས་ཇེ་མི་དཔོགས་སུ་སོང༌། ཐུགས་ནི་རིངས་པར་ཡོད་ཀྱང་དེ་ལྟའི་ངང་དུ་ཟླ་གཅིག་ཙམ་སོང་ཚེ། མཚན་མོ་ཞིག་ཐུགས་མཐོང་འདི་འདྲ་མཛད་ཅིང༌། ཆོས་ཡེ་མི་གནང་བ་ཅི་ཡིན་སྙམ། ག་རེ་ཆོས་ཆོས་བཞིན་དུ་ཉན་དགོས་པ་ལ་ངེད་རང་ང་རྒྱལ་ཆེས་ལྟ་བ་མཐོས་ཆོས་ལ་ཡང༌། ནོར་ཚོལ་བའི་ཡོན་གྱི་འདུ་ཤེས་ལས་དད་པས་མ་ཉན། དགེ་བའི་བཤེས་གཉེན་ལ་སངས་རྒྱས་ཀྱི་འདུ་ཤེས་མ་སྐྱེས་པར་འཕྲལ་འགྲོགས་དང་སོ་སྐྱེའི་འདུ་ཤེས་ལས་མ་བྱུང་བས། ཆོས་ཀྱི་སྣོད་མ་ཡིན་པར་འདུག་སྙམ་ནས། རང་ལ་ཐུགས་སྐྱོ་སྟེ་སྤྱན་ཆབ་མང་དུ་བྱུང༌། འཇམ་དབྱངས་ཆེན་པོ་རང་ལ་སངས་རྒྱས་ཀྱི་འདུ་ཤེས་ཀྱིས་གསོལ་བ་དྲག་ཏུ་བཏབ་པས་ནང་ཞོགས་གཞན་ལས་སྔ་བར་གདན་འདྲེན་བྱུང༌། བྱོན་པ་ན་བླ་མ་ཉིད་ཁྲི་ལ་བཞུགས། ལྡང་བ་དང་ཕྱག་ཀྱང་མི་མཛད། བྱིན་རླབས་ཀྱང་ཕྱག་གིས་མཛད། མདུན་ན་གྲུམ་ཟེ་ཞིག་བཏིང་འདུག་པ་ལ་དེར་བཞུགས་གསུངས་ནས། འོ་ཆོས་འདོད་པ་བྱ་བ་དེ་ལྟར་བྱེད་དགོས་པ་ཡིན་གསུང་ནས་དེ་མ་ཐག་ནས་ཟབ་མོ་ནང་དོན་གྱི་དབུ་བཙུགས་མཐའ་དྲུག་ཚུལ་བཞི་དང་སྦྱར་བའི་བཤད་པ་རྒྱུད་ལུགས་སུ་མཛད་པ་ལ་ཁོང་གིས་ཟིན་བྲིས་མཛད་སྣང་བ་ནང་དོན་གྱི་ཊཱིཀ་བྱེད་སོག་འགྲེལ་སོགས་ཕྱི་མ་ཐམས་ཅད་ལས་ཁྱད་པར་དུ་འཕགས་པར་སྣང་ཞིང༌། ཐུགས་རིངས་པ་བཞག་སྟེ་གདམས་ངག་དང་ཉམས་ཁྲིད་དུ་མ་གསན། ཐུན་མོང་མ་ཡིན་པའི་དད་པ་ཡང་སྐྱེས། ཡང་པཎ་ཆེན་ནགས་ཀྱི་རིན་ཆེན། ཀུན་མཁྱེན་བཀྲས་རྣམ་པ། རྔཽག་བྱང་ཆུབ་དཔལ་བ་རྗེ་འདི་རྣམས་རྩ་བའི་བླ་མ་གང་ལ་འཚོལ་ལམ་སྙམ་པ་ན་འཇམ་དབྱངས་ཆེན་པོས་ཁྱེད་རང་དང་ལས་འབྲེལ་ཡོད་པ་པཎ་ཆེན་ནགས་རིན་ཡིན་པས་རྩ་བའི་བླ་མར་ཟུང་གསུང་བ་དང༌། བརྟག་པ་ཡང་དེ་ལྟར་དུ་ཤར་ནས་ཕྱིས་པཎ་ཆེན་གྱི་བརྒྱུད་པ་འཛིན་པ་མ་གཏོགས་རྩ་བའི་དད་པ་འདིར་ཐོབ་པ་ཡིན་ནོ།། བསྟན་བཅོས་ཀྱང་དུ་མ་མཛད་དེ་དེང་སང་མཚུར་ལུགས་སུ་གྲགས་པ་རྣམས་འཇམ་དབྱངས་པའི་མཛད་བྱང་ཅན་ཡིན་ནོ།

།འོན་ཀྱང་དེའི་ཚེ་ལས་ཚན་རྣམས་མང་ཞིང་རགས་པས་ནང་སོ་ཚང་མཛད་དཀའ་ཅུང་ཟད་ཡོད་པས་ལས་ཚན་རྣམས་ལ་ཁ་གནོན་གྱི་རྟེན་འབྲེལ་མང་དུ་མཛད་སྣང་བ་ནི་ཅུང་ཕྱི་ནང་གཉིས་ཀར་དུ་ནོན་ཆེས་པའི་མཚན་མ་སྣང་ངོ༌།། མྱ་ངན་ལས་འདའ་བར་ཉེ་བ་ན་པཎ་ཆེན་ཤཱཀྱ་མཆོག་ལྡན་པ་དཔོན་སློབ་རྣམས་མཚུར་ཕུར་མཇལ་བར་ཕེབས་ཀྱང༌། ད་ལེན་མཇལ་ཡང་སྟབས་ཅུང་ཟད་མི་ལེགས་པས། ཐུགས་གཉེར་གནང་འོས་རྣམས་གནས་ནང་དུ་བྱོན་ལ་སློབ་དཔོན་པ་ལ་གསན་པར་མཛོད་ཅེས་མཚམས་སྦྱོར་གནང༌། དེ་ནས་མི་རིང་བར་གཤེགས་པས་མངོན་མཁྱེན་དུ་དགོངས། ༧རྗེ་མཐོང་བ་དོན་ལྡན་མྱ་ངན་ལས་འདས་རྗེས་གོའི་ཤྲི་ཆེན་པོ་དཔལ་འབྱོར་དོན་གྲུབ་ཀྱིས་དགོངས་རྫོགས་སུ་གསེར་ཐོག་གི་བྱ་འདབ་ཆུང་བ་གཉིས་བསྐྱོན་པར་ཕེབས་ཚེ། འདི་ངེད་ལ་གནོད་པས་རེ་ཞིག་ཞོག་གསུང་ཡང་མ་གསན། མཛོད་ནག་ཆེན་མོའང༌། དུས་ངན་བྱུང་ན་ཡུལ་ངན་སྐྱིད་པ་ཡིན་གསུང་ནས་རྩེ་ལྷ་སྒང་དུ་དྲངས་པ་ལའང་ཐུགས་ཅུང་མ་རངས། སྒར་པའི་གསེར་ཐོག་འགྲུབ་པར་འདུག་སྟེ། ཁོ་བོའང་འདེགས་དགོས་པར་འདུག །མཆོག་གི་སྤྲུལ་སྐུའི་ཞལ་མི་མཐོང་བར་འདུག་གསུང་ནས་གཤེགས། ཞག་བདུན་དུ་པུར་ལ་མ་རེག་གསུང་ཡང་ཞག་བདུན་པ་ལ་རེག་པས་ཐུགས་ཀར་དྲོད་ཚ་ཆིལ་ཆིལ་བ་འདུག་པ་དེ་མ་ཐག་ཏུ་ཡལ་སོང༌། འདི་ཀུན་མཁྱེན་རོང་པོས་གསན་པས་མཚུར་ཕུ་བ་ལ་མི་མེད་པར་འདུག །ཞུ་བ་གླུས་བསྐུལ་བྱས་ན་བཞེངས་པར་འདུག་པ་ལ་གསུངས་སྐད། དྲུང་ན་རིམ་མ་གཏོགས་པའི་མཚུར་ཕུའི་གདན་རབས་ལ་མཁྱེན་རབ་དང་འཕྲིན་ལས་འདི་ཆེ་བར་འཁུམས། 

དཔལ་ལྡན་མཚུར་ཕུའི་གདན་རབས་ནི། རྗེ་དུས་གསུམ་མཁྱེན་པའི་འོག་ཏུ་ལྷོ་ལ་ཡག་པས་གདན་ས་ལོ་གསུམ་མཛད། དེ་རྗེས་སྟོད་ལུང་གྲམ་པ་བ་བླ་མ་རང་བྱུང་སངས་རྒྱས་ཀྱི་ལོ་དྲུག་ཏུ་གདན་ས་མཛད། དེ་ནས་གྱ་པ་གངས་པ་དང༌། རྒྱ་མཚོ་བླ་མ། རིན་ཆེན་གྲགས་པ་ཁུ་དཔོན་གསུམ་གྱིས་རིམ་པར་ལོ་གསུམ་རེ་མཛད། དེ་རྗེས་གྲུབ་ཆེན་ཀརྨ་པཀྴི་ལོ་མང་དུ་བཞུགས། དེ་རྗེས་སྣག་དབོན་རིན་པོ་ཆེས་ལོ་གསུམ། དེ་རྗེས་བླ་མ་གནས་ནང་པས་གདན་ས་མཛད་རྗེས། རྗེའི་དབོན་ཨ་དབང་ཡེ་ཤེས་དབང་ཕྱུག་གི་སྲས་དྲུང་བཀྲ་ཤིས་འབུམ་པ་བཞུགས། དེ་རྗེས་ཨ་མྱེ་ཨ་དཔལ་གྱི་སྲས་བླ་མ་དབང་རིན་གྱིས་གདན་ས་མཛད་ཐོག་རང་བྱུང་ཞབས་རྒྱ་ཡུལ་དུ་ཕེབ་སྐབས་ཚད་མ་པནྚི་ཏས་གདན་ས་ཟླ་བ་དྲུག་བཟུང༌། རང་བྱུང་གོང་ནས་ཡར་ཕེབ་ནས་བླ་མ་གནས་ནང་བ་ལ་གདན་ས་གཏད། དེ་རྗེས་ནང་པ་ཆོས་བཟང་དང༌། དེ་རྗེས་བླ་མ་དབང་རིན་པའི་མཆེད་ཡ་ནང་པ་ཆོས་རྒྱལ་གདན་སར་བཞུགས། གོང་ནས་གུའི་གུང་པའི་ལས་ཀ་དང༌། གསེར་ཐམ། ཤེལ་གྱི་ཐར་ཤུ། ཤེལ་གྱི་བར་སྒ་རྣམས་ཕེབ། དེ་རྗེས་རྗེ་རོལ་པའི་རྡོ་རྗེ་ལོ་ཁ་ཤས་བཞུགས་ནས་སླར་ནང་བ་ཆོས་རྒྱལ་བ་ལ། ཀྭན་ཏིང་གུའི་ཤྲིའི་ལས་ཀ །ཤེལ་ཐམ་འབྲུག་མ། དངུལ་ཡིག་སྒོར་མོ་སོགས་ཕེབ། དེ་རྗེས་མཆེད་ཡ་ཆོས་བློ་བ་གདན་ས་ལོ་ལྔ་མཛད། དེ་རྗེས་དབོན་པོ་དཀའ་ཐུབ་ཀྱི་སྲས་ཆེ་བ་རིན་པོ་ཆེ་ཀུན་དགའ་བློ་གྲོས་ཀྱིས་གདན་ས་ལོ་ལྔ། དེ་རྗེས་མཆེད་ཡ་ཆོས་ཀྱི་འོད་ཟེར་པས་གདན་ས་ལོ་ཉི་ཤུ་རྩ་བཞི་མཛད། དེ་རྗེས་ཁོང་གི་དབོན་པོ་གོའི་ཤྲི་དོན་གྲུབ་འོད་ཟེར་བཞུགས་པ་འདི་ཉིད་གདན་རབས་ཉི་ཤུ་པའོ།། ༈ གོའི་ཤྲི་ཆོས་ཀྱི་རྒྱལ་མཚན་ནི། འཕགས་ཡུལ་དུ་གྲུབ་ཆེན་ཌོམྦི་པ་དང༌། རྒྱ་ནག་གི་སྔགས་འཆང་འཇམ་དཔལ་གསང་བའམ་གྱིམ་ཤང་ནག་པོ་ཞེས་བྱ་བ། ཁྲི་སྲོང་ལྡེའུ་བཙན་གྱིས་གཙུག་ལག་ཁང་བཞེངས་པའི་ས་དཔྱད་ལ། གདན་དྲངས་ཏེ་གནས་རྙིང་གིས་ཡུལ་ཕུལ། སློབ་དཔོན་པདྨས་སྒྲུབ་ཆེན་བཀའ་བརྒྱད་ཀྱི་དཀྱིལ་འཁོར་དུ་བཅུག་ནས་བྱིན་གྱིས་བརླབས་པའི་ཚེ་སྟོབས་ལྡན་ནག་པོའི་བཀའ་བབས་པས་འཇིག་རྟེན་གྱི་དྲེགས་པ་ཐམས་ཅད་དབང་དུ་འདུས་ཤིང༌།

མཆོག་གི་དངོས་གྲུབ་ཀྱང་བརྙེས་པ་ཞིག་དང༌། བོད་ཡུལ་དུ་མར་སྟོན་ཆོས་ཀྱི་བློ་གྲོས། དེ་ནས་རྣམ་འཕྲུལ་རིམ་བརྒྱུད་ལྟ་བུས། རྗེ་དྭགས་པོའི་དབོན་སྒོམ་ཚུལ་གྱི་སྐུ་མཆེད་སྒོམ་ཆུང་ཤེས་རབ་བྱང་ཆུབ། འགྲོ་མགོན་རས་ཆེན། གྲུབ་ཆེན་པཀྴིའི་སྐུའི་རིམ་གྲོ་པ་རྣལ་འབྱོར་ཡེ་ཤེས་དབང་ཕྱུག་སྟེ། ཕྱིས་འབྲི་རྒྱུད་འདན་སྟོད་སྨད་དུ་དགོན་སྡེ་མང་དུ་བསྐྱངས་པའི་རྣམ་ཐར་ཅན་དང༌། རྫ་རྒྱུད་ཆུང་བར་རི་མགོ་དགོན་དུ་སྒྲུབ་སྡེ་བཙུགས་པས་རི་མགོ་པར་གྲགས་པ། དཔལ་ལྷ་སྟེང་དང་ཉེ་བ་ནགས་འགོ་ན་བཞུགས་ཏེ་སྒྲུབ་སྡེ་བསྐྱངས་པས། རྗེ་བཙུན་ནགས་མགོ་པར་ཡང་གྲགས་ཏེ། སྒོམ་ཆེན་ཉམས་རྟོགས་མཐར་ཕྱིན་པ་ལྔ་བརྒྱ་ལྷག་པ་དུས་ཐམས་ཅད་དུ་བསྐྱངས་ཞིང༌། གདན་ས་ཀརྨ་དང་ལྷ་སྟེང་གཉིས་ཀའི་ཞབས་ཏོག་རྒྱ་ཆེར་བགྱིས་པ། ཐམས་ཅད་མཁྱེན་པ་རང་བྱུང་བ་དང་རོལ་པའི་རྡོ་རྗེ་གཉིས་ཀའི་ཞལ་སློབ་ཏུ་གྱུར་བ། མཚན་དངོས་རིན་ཆེན་འབྱུང་གནས། དེ་དང་དུས་མཚུངས་སུ་རྒྱ་ནག་ཏུ་ཏཱའི་མིང་རྒྱལ་པོ་ཆེན་པོའི་བློན་པོ་ཏའི་ཞིང་དུ་གྲགས་པ། གྲུབ་ཆེན་བིརྦ་པ་སྤྱན་འདྲེན་གྱི་ཕོ་ཉར་མངགས་པ་དང༌། རྒྱ་མཚོ་ལ་གྲུ་གཟིངས་བཅས་ཏེ་ཛམ་བུ་གླིང་ལན་གསུམ་བསྐོར་ནས། པོ་ཊ་ལ་སོགས་གནས་ཆེན་རྣམས་སུ་རྒྱལ་པོས་མཆོད་འབུལ་མཛད་པའི་དགོངས་པ་སྐོང་བ་པོ་དེ་རྣམས་དང་ཐུགས་རྒྱུད་གཅིག་པར་ཞལ་གྱིས་བཞེས་ཏེ། སི་ཏུའི་མཚན་ཅན་རིམ་པར་བྱོན་པ་རྣམས་ཀྱི་ཐོག་མ་ཡིན་ཞིང༌། གདན་ས་བར་དུ་གྲུབ་ཆེན་པཀྴིའི་གདུང་རིགས་དབུ་ཤེས་རབ་མེ་ལྕེའི་མཆེད་ཡ་ཐུགས་རྗེ་རྒྱ་ཧོབ་ཀྱི་སྲས་སུ་འཁྲུངས། སྦྱངས་ཡོན་གྱིས་ཕྱུག་ཅིང་ཁྱད་པར་རྗེ་དེ་བཞིན་གཤེགས་པ་ལས་དོན་རྒྱུད་ཀྱི་ཡེ་ཤེས་ངོ་འཕྲོད་པས་རྣལ་འབྱོར་གྱི་དབང་ཕྱུག་ཆེན་པོར་གྱུར། གདན་སའི་སི་ཏུའི་གོ་སར་བཞུགས་པ་ལས། ཏཱའི་མིང་རྒྱལ་པོས་ཚུལ་ཁྲིམས་རིན་པོ་ཆེ་དང༌། ཏིང་ངེ་འཛིན་དང་ཤེས་རབ་ཀྱི་ཕུང་པོས་བརྒྱན་པའི་ཐེག་པ་ཆེན་པོའི་དགེ་བའི་བཤེས་གཉེན་དུ་བསྔགས་པའི་ལུང་གསེར་ཐམ་དང་འཇཱའ་ས་ཕུལ་བའི་མཚན།

ཀྭན་ཏིན་དབེན་ཐོང་མེའུ་ཙི་གོའི་ཤྲི་སྟེ། སྤྱི་བོ་ནས་དབང་བསྐུར་བའི་ཐམས་ཅད་མཁྱེན་པ་བརྩེ་ལྡན་འཇིག་རྟེན་གྱི་བླ་མ་ཞེས་གྲགས། དེ་བཞིན་གཤེགས་པ་རྒྱ་ཡུལ་དུ་ཕེབས་པའི་ཚེ། སྐུ་རིམ་དུ་གདན་ས་བར་དུ་རྒྱུད་སྡེའི་དཀྱིལ་ཆོག་མང་དུ་བཙུགས། ཐུགས་དམ་གསེར་དངུལ་གྱི་བཀའ་བསྟན་འགྱུར་ཡང་བཞེངས། རྒྱལ་བའི་དབང་པོ་རྒྱ་ནག་ནས་ཡར་ཕེབས་སྐབས་ཀརྨར་སྤྱན་དྲངས་ནས་དཔོན་སློབ་ཁྲི་ཕྲག་མང་པོར་ཤངས་ལེན་ཞབས་ཏོག་རྒྱ་ཆེར་མཛད། རྒྱལ་བའི་དབང་པོ་ཞི་དབྱིངས་སུ་གཤེགས་པའི་ཚེའང་དགོངས་རྫོགས་དངོས་གཞི་ཀརྨར་བཏང་ཞིང༌། ཕྱོགས་ཀྱི་འདུས་སྡེ་ཐམས་ཅད་དུའང་མང་འགྱེད་སོགས་བསམ་འདས་བསྒྲུབས། ཕྱི་རྟེན་དུ་སྟོན་པའི་སྐུ་དང༌། ནང་རྟེན་དུ་རྗེ་ཉིད་ཀྱི་སྐུ་ཁྲི་རྒྱན་དང་བཅས་པ་གསེར་ཟངས་ལས་བཞེངས་པ་དང༌། གསེར་རྐྱང་གིས་བཀའ་འགྱུར་རོ་ཅོག་ཕུལ་བྱུང་བཞེངས་ཏེ། རྗེ་མཁའ་སྤྱོད་པར་ཕུལ་བ་སོགས་དགོངས་པ་ཡོངས་སུ་རྫོགས་པར་མཛད། དེ་བཞིན་གཤེགས་པ་ཀརྨར་ཕེབས་སྐབས་ཉིད་ནས་དགོངས་པ་ཞུས་ཏེ། གདན་ས་སི་ཏུ་ཤཱཀྱ་བཟང་པོ་ལ་གཏད། ཉིད་ཀུན་སྤངས་མཛད་ནས་དགོངས་རྫོགས་ཀྱི་སྐབས་འདི་དག་དང༌། འཆད་ཉན་གནང་དགོས་ཙམ་མ་གཏོགས། ཕལ་ཆེར་དབེན་པ་ཁོ་ནར་བཞུགས་པས་ཀུན་སྤངས་རིན་པོ་ཆེར་ཡང་གྲགས། རྗེ་དོན་ལྡན་ཞབས་སྐུ་ཕྲ་མོ་ནས་སྤྱན་དྲངས་ཤིང་ཞབས་ཏོག་མཛད། སློབ་མའང་རིག་གྲོལ་གྱི་ཡོན་ཏན་དང་ལྡན་པ་མང་དུ་བྱུང་ངོ༌།། ༈¿¿གོ་ཤྲི་ཤཱཀྱ་བཟང་པོ་ནི། དབོན་དཀོན་མཆོག་རྒྱལ་མཚན་གྱི་སྲས་ཆོས་ཀྱི་རྒྱལ་མཚན་ཉིད་ཀྱི་དབོན་པོ་ཡིན་ཏེ། ཆོས་རྗེ་དེ་བཞིན་གཤེགས་པ་ཉིད་ཀྱི་སྐུ་དྲིན་ལས། གོང་མ་ཆེན་པོའི་ཀྭན་ཏིན་གོ་ཤྲཱིའི་ལས་ཀ་ཀ་བོ་མིང་དང་བཅས་པ་གནང་སྟེ། གོང་སྨོས་ལྟར་ཀརྨའི་གདན་ས་བསྐྱངས་པས་སི་ཏུ་ཤཱཀྱ་བཟང་པོར་གྲགས་པའོ།། ༈¿¿ཞྭ་དམར་ཅོད་པན་འཛིན་པ་གསུམ་པ་ཆོས་དཔལ་ཡེ་ཤེས་ནི། མཁའ་སྤྱོད་དབང་པོ་ཉིད་ཀྱི་རྣམ་ཐར་གསང་སྒྲོན་དུ།

ཕྱི་དུས་སྔགས་སྤྱོད་རྣལ་འབྱོར་ཀུན་ཏུ་རྒྱུ། ཞེས་ལུང་བསྟན་པ་ལྟར་འཁྲུངས་པའི་ཡུལ་ནི། ཀོང་ལུང་རལ་གསུམ་ལས་ཉང་ཁ་ལུང་པ་ཆོས་ཀྱི་སྡེ་ཞེས་འདོགས་པའི་སའི་ཆའི། བྱེ་བྲག་ཁེ་ནང་གི་བྲག་མདོ་ཞེས་པའི་གྲོང་དུ། ཡབ་བསམ་གྲུབ་ཀྱི་མིང་ཅན། རུས་པ་ཁུའི་རིགས་སུ་བྱུང་བ། ཤིང་མོ་གླང་གི་ལོ་པ་ཉི་ཤུ་རྩ་གཅིག་ལོན་ཞིང༌། བརྫུན་དང་གཡོ་མེད་པ་དང་ཚུལ་བཟང་ལ་དྲང་པོར་སྨྲ་བ་དང༌། ཡུམ་ཡང་དད་པ་དང་ལྡན་ལ་སེམས་བཟང་བ། ཡབ་དེ་ལས་ལོ་གཅིག་གིས་གཞོན་པ། མེ་ཕོ་སྟག་གི་ལོ་མ་རུས་ལས་མིང་དུ་ཆགས་པ། བར་ཟ་ཞེས་བྱ་བ་དག་ལྷན་ཅིག་ཏུ་འཁོད་པའི་ཚེ། ཡུམ་གྱི་རྨི་ལམ་དུ། སྤང་གཤོངས་ཤིན་ཏུ་བདེ་བར་ཆ་ཐེར་དཀར་པོ་ཕུབ་འདུག་པའི་གསེབ་ཏུ་ཕྱིན་པས། བུད་མེད་དར་ཡོལ་ཞིག་ཆུ་གཉིས་ཟོམ་གང་བསྐུར་ནས། འདི་མ་པོ་བར་ཉར་གྱིས་ཟེར་གྱིས། དེ་ཁུར་ཏེ་རི་ལོགས་ལ་འཛེགས་པ་ན། དགོན་པ་གཅིག་ཏུ་སླེབས། དེའི་ཕྱོགས་གར་ཕྱིན་ཐམས་ཅད་དུ་ལོ་ལེགས་པའི་སྙེ་མ་བཟང་པོ་སྣང་བ་ལས་མང་དུ་བཏོགས་ནས་ཚགས་བྱས་པ་དང༌། བན་དེ་རྟ་པ་ཞྭ་ཐེབ་གོན་པ་མང་པོ་ཐག་ཉེ་བར་འགྲོ་བ་དང༌། ཁོང་རང་དབང་བའི་མཁར་གྱི་རྩེ་མོར་དར་ཕྱར་བ་དང༌། ཉི་མ་ཤར་བ་དང༌། རང་གི་གོས་རྙིང་པ་རྣམས་བོར་ཏེ་གསར་པ་བཟང་ལ་མང་པོ་གོན་པ་དང༌། གཡུ་མཚོ་ཆེ་བའི་རྒྱན་མང་པོ་བཏགས་པ་དང༌། གཡུ་རྡོག་མང་པོ་རྙེད་པ་དང༌། རྩྭ་སྔོན་པོ་བཟང་པོ་མང་དུ་བཏུས་ནས་ཉ་ར་བྱས་པའི་རྨིས་ལྟས་རྣམས་བྱུང་ཞིང༌། ཡབ་གྱི་རྨི་ལམ་དུའང༌། མཁར་གྱི་རྩེ་མོར་བ་དན་སྔོན་པོ་འཕྱར་བ་དང༌། མགོ་ལ་གཡུང་མར་བྱུག་པ་སོགས་ལྟས་དགེ་བ་འབྱུང་ངོ༌།། དངོས་སུའང་ལྷུམས་སུ་ཞུགས་ནས་ཟླ་བ་འགའ་སོང་བ་ན། མངལ་དུ་མ་ཎིའི་སྒྲ་ཧ་ཅང་གསལ་བ་མྀན་ཙམ་གྲགས་པ་ལ། ཡུམ་སྔོན་བུ་བཙའ་མ་མྱོང་པའི་གཞོན་ནུ་མར་སོང་བས། གཞན་བུ་ལྟོར་ཡོད་པ་རྣམས་ལ་སྐད་འདི་ལྟར་ཡོང་བ་ཡིན་ནམ་སྙམ་པ་དང༌། རེས་འགའ་གྲང་བའི་སྐད་ཡིན་ཏེ་འོང་བསམ་ནས།

མི་ལ་སྨྲ་མ་ཕོད་པར་གནས་པ་ལ། ནུ་མོ་དང་གྲོགས་གཞན་གྱིས་ཐོས་ཏེ་དྲི་བའི་ལན། གོང་ལྟར་བརྗོད་པས། བུད་མེད་རྒན་པ་བུ་མང་དུ་སྐྱེས་པས་ཀྱང༌། དང་པོ་ནས་མི་སྐད་མི་འོང་ཞིང༌། ལྷག་པར་ཡང་མ་ཎི་བགྲང་བའི་སྐད་གསལ་ལ་འདི་ངོ་མཚར་ཆེ་བ་ཡིན་ཞེས་གཅིག་ནས་གཅིག་ཏུ་བརྒྱུད་དེ། གྲགས་པ་ཆེ་བར་གྱུར་ཏོ།། གྲོང་མི་བྱིན་གྱིས་མཐུན་སྣང་དུ་གྲུབ་པ་ལའང༌། མཁར་དེའི་རྩེ་མོ་ལ་འཇའ་ཚོན་གདུགས་ཀྱི་རྣམ་པ་སྒོར་མོ་གཅིག་གི ཕྱོགས་བཞིར་ཀ་བ་ལྟར་གྱེན་དུ་ཟུག་པ་དང༌། རེས་འགའ་ལོགས་ལ་དར་འཕྱར་བ་འདྲ་བ་རྒྱུན་དུ་བྱུང་ཞེས་ཁ་མཐུན་པར་སྨྲའོ། །དེ་ནས་ལྷུམས་སུ་ཞུགས་དུས་ཀྱི་ཟླ་བ་རྫོགས་ཏེ། མེ་ཕོ་ཁྱིའི་ལོ་ཀོང་པོ་གྲོང་རྩིས་པའི་དབྱར་ཟླ་ར་བ་རྒྱ་ཧོར་གྱི་ལུགས་ཀྱི་ཟླ་བ་གཉིས་པའི་ཚེས་བཅུ་བཞི་སྐར་མ་རྒྱལ་དང་ལྡན་པའི། ཉི་མ་ཤར་བ་དང་དུས་མཚུངས་སུ་སྐུ་བལྟམས་པ་དེ་ཡང༌། གཟུགས་བཟང་བ་མཛེས་པ། ཡན་ལག་དང་ཉིང་ལག་རྫོགས་ཤིང༌། དཔྲལ་བ་དབྱེས་ཆེ་བ། དབུ་གདུགས་ལྟ་བུ་ཞབས་མཐིལ་ལ་མེ་རིའི་དབུས་སུ་ཧོར་ཡིག་གསར་གྱི་རྒྱལ་ཅེས་པའི་རི་མོས་མཚན་པ་ཞིག་བཙས་སོ། །འཁྲུངས་ནས་ཟླ་བ་ལྔ་ལོན་པའི་མཚམས་སུ་སུམ་མཁར་བ་འགའ་དེར་འོངས་ནས་བྱིན་རླབས་ཞུ་བ་ལ་རིམ་པ་ལྟར་ཕྱག་དབང་མཛད། ཡབ་ཀྱིས་བྲག་མདོ་ནས་འབྲས་བུ་གདན་དྲངས་པ་ལ་བྲག་མདོ་པ་རྣམས་ཀྱིས་སྐྱེལ་ཐུང་བྱས་པའི་སར་མགོ་ལ་མར་བྱུགས་པ་གཅིག་མ་གཏོགས་གཞན་ཐམས་ཅད་ལ་ཕྱག་དབང་རིམ་པ་བཞིན་མཛད། ཡུལ་དེ་སྐོར་གྱི་ཕ་ལ་ཨ་ཇོ་ཞེས་འབོད་པའི་ལུགས་ཡོད་པ་ལྟར་སྨྲ་བ་བསླབ་པའི་ཐོག་མར་ཨ་ཇོ་གྱིས་ཞེས་སྨྲས་ཀྱང་ཨ་ཕ་ཞེས་བོད་སྤྱིའི་ངག་དང་མཐུན་པར་གསུངས་པས་ཐམས་ཅད་ཧ་ལས་པར་གྱུར་ལ། དེ་བཞིན་དུ་སྨྲ་བའི་དུས་ལ་བབ་པ་ནས། ཡུལ་སྐད་ངན་པ་དང་མ་འདྲེས་པའི་སྐད་ཡ་མཚན་དུ་འཛིན་པ་གསུངས་པ་སོགས་ཀྱི་གཏམ་སྙན་ཐོས་པ་ལ་བརྟེན་ནས། དགེ་སློང་དཔོན་གྲགས་པ་དང༌། བླ་མ་ཆོས་བཟང་པ་རྣམ་གཉིས་ཀྱིས་བརྟག་པ་བྱ་བའི་ཆེད་དུ།

དགེ་བའི་བཤེས་གཉེན་བྱམས་པ་དང༌། དགེ་སློང་དཔལ་ལྡན་རྒྱལ་མཚན་སོགས་བཏང་ནས། བཤེས་གཉེན་བྱམས་པས་གོང་གི་ལོ་རྒྱུས་ཐམས་ཅད་ཡི་གེར་བཀོད་དེ། ཨེ་མ། མཚུངས་མེད་རྒྱལ་དབང་དེ་ཡི་ཐུགས་རྗེ་ཡིས།། མོས་ལྡན་གདུལ་བྱ་རྩེ་གཅིག་འདུན་རྣམས་ལ།། བཟུང་ངམ་འོན་ཏེ་མིན་ཞེས་སོམ་ཉི་ལ།། འདི་བྲིས་མཚན་ལྟས་རྣམས་ལ་གཟིགས་ཏེ་དཔྱོད།། ཅེས་སོགས་ཟླ་བ་བརྒྱད་པ་ཡན་གྱི་མཛད་སྤྱོད་རགས་པ་བསྐུར་བ་དང༌། ངག་ལས་གསལ་བ་རྣམས་ཀྱིས་ཡིད་ཆེས་སྐྱེས་ནས་སྔོན་གྱི་གྲྭ་པ་གཞན་དག་མཇལ་བ་ལ་ཡང་རྒྱུས་ཡོད་ཀྱིས་བསླབ་པ་མ་ཡིན་པར་ངོ་མཁྱེན་ནས། དེའི་ལོ་རྒྱུས་གསུངས་པས་ཁྱད་པར་དུ་ཡིད་ཆེས་ཏེ། ཡབ་ཡུམ་ལ་འདི་ནི་བདག་ཅག་གི་བླ་མ་དེའི་སྐུ་སྐྱེ་ཡིན་པར་ངེས་པས་ཅིས་ཀྱང༌། ངེད་བུ་ཆེན་ཞལ་སློབ་རྣམས་ཀྱིས་གདན་དྲངས་ཏེ་སྐུ་བསྐྱེད་བསྲིང་པ་འཐད་ཅེས་དྲན་བསྐུལ་ཡང་ཡང་བྱས་ནའང་གཅུང་པོ་ཤཱཀྱ་དབང་ཕྱུག་ཀྱང༌། དེ་ནས་ལོ་བདུན་པ་འབྲུག་ལོ་ལ་སྐྱེས་པ་ཡིན་པས། དེའི་དུས་སུ་བུ་གཅིག་པོར་བཟུང་ནས་ཁྱོད་ཀྱི་བླ་མའི་སྤྲུལ་སྐུ་མིན་ཀྱང་ཆོག ། ངེད་ཀྱི་བུ་སུ་ལའང་མི་གཏད་ཟེར་ནས། དེ་ཕྱིན་ཆད་བཙུན་པ་སུ་ཡང་འཕྲད་དུ་མ་སྟེར་བ་ལ། དགེ་སློང་དཔོན་གྲགས་པ་དང་བླ་མ་ཆོས་བཟང་བ་རྣམ་པ་གཉིས་ཀྱིས། མོ་རྩིས་པའི་སྔགས་པ་རྣམས་ལ། ཉང་ཆུ་འགྲམ་དུ་སྐུ་ཁྲུས་དང་བསངས་ལེན་མང་དུ་བྱེད་དགོས་པའི་རིམ་གྲོ་ཕོག་ཏུ་བཅུག་ཅིང༌། འཁྲུང་ནས་ལོ་ངོ་བཞི་པ་ཙམ་ལ་དུས་ཚེས་བསྒྲིགས་ཏེ་གྲྭ་པ་འབའ་ཞིག་གིས། ཉང་ཆུའི་ཀོ་གཞུང་ལས། ཡབ་ཡུམ་སྲས་གསུམ་དབང་མེད་ལ་གདན་དྲངས་ནས་སྟག་རྩེར་ཡུན་རིང་དུ་བཞུགས་པས་སྟག་རྩེ་སྤྲུལ་སྐུ་ཞེས་གྲགས་ཤིང༌། དགུང་ལོ་ལྔ་དྲུག་ཙམ་ལོན་པའི་ཚེ། འོ་འབུག་ཕུར་ཕལ་གྱིས་བགྲོད་པར་དཀའ་བའི་བྲག་བྱ་སྐྱིབས་ཤིན་ཏུ་མཐོ་བ་བྱ་རྒོད་ཀྱི་གནས་སུ་རུང་བར་ཐོགས་པ་མེད་པར་བྱོན་པ་ལ། འཁོར་དག་གིས་གསོལ་བ་བཏབ་པས། ཅི་ལྟར་བྱོན་པ་མ་མཐོང་བར་ཕེབ་པ་དང༌།

རག་དང་རྩིགས་པ་གང་ལའང་མ་ཐོགས་པར་ནང་དུ་རྒྱུ་བ་མཛད་ཅིང༌། གཞན་རྒྱུད་མཁྱེན་པའི་མངོན་ཤེས་མང་དུ་མཛད་པར་སྣང་ཡང༌། གྲྭ་པ་རྒན་གཞོན་ཕལ་མོ་ཆེས་མཛད་སྤྱོད་རྩུབ་ཅིང་སྐུ་རྩལ་ཆེ་བ་དང༌། ཐུགས་གྲུང་པོར་འཛིན་པ་ལས། རྫུ་འཕྲུལ་དང་གཞན་རྒྱུད་མཁྱེན་པའི་ཡོན་ཏན་དུ་བཟུང་བ་ཉུང་ངེ་བ་ལས་མ་བྱུང་བ་ཡིན་ནོ། །ཞེས་རྒན་པོ་དག་གིས་ངག་ཏུ་གླེང་བ་ལས་ཐོས་སོ།། དེ་ནས་རིམ་གྱིས་མར་སྟེང་དང༌། དགའ་ལྡན་མ་མོར་བྱོན་ཏེ་སྔར་གྱི་གདུལ་བྱ་དག་ལ་ལོ་རྒྱུས་རྒྱས་པར་གསུངས་ཤིང་ཡོན་བདག་གཅིག་ལ་གདམས་པ་ནི། དུས་གསུམ་མཁྱེན་གཟིགས་བླ་མ་རིན་པོ་ཆེ་མཁྱེན། བླ་མ་རང་སེམས་ཡིན། བྱིན་རླབས་མོས་གུས་ཡིན། ཏིང་ངེ་འཛིན་མཉམ་བཞག་ཡིན། ཚེ་གཅིག་སངས་རྒྱས་ཡིན། ཆ་ཙམ་ལྡན་པ་ཉིད་དུ་གྱུར།། བླ་མ་རྗེ་ལ་མོས་གུས་དང༌།། དག་སྣང་ཕྱོགས་མེད་བྱེད་པ་ཅེས།། སྨིན་གྲོལ་བདེ་ལ་བཀོད་མཛད་པའི།། བཙུན་པ་སྤྱན་རས་གཟིགས་ལ་ཕྱག་འཚལ་བསྟོད།། ཡོན་ཏན་ཐུགས་དགོངས་རྫོགས་ཕྱིར་བྲིས།། ཞེས་གསུངས། དྲུང་གོང་མའི་ཞལ་ཆེམས་ཕྱག་བྲིས་སུ་མཛད་པ་ངོ་བོ་དགའ་ལྡན་མ་མོའི་ཕྱག་མཛོད་ཀྱི་སྒམ་དུ་བཅུག །ངོས་བཤུས་བྱེས་སུ་ཁྱེར་བ་ལས་ཕྱི་མ་ཐམས་ཅད་ཀྱིས་མཐོང་བར་མཛད་ཟིན་ཀྱང༌། ངོ་བོ་ཕྱགས་འདེབས་དུས་འདིར་བཞག་པ་ཡིན་གསུངས་ནས་བཏོན་ཏེ་བསྟན་པས། བླ་མ་རྣམ་གཉིས་ཀྱིས་ཐོག་དྲངས་ཡིད་ཚིམ་པའི་ངེས་ཤེས་སྐྱེས་སོ།། དེ་དག་གི་ཚེ་བླ་མ་ཆོས་ཀྱི་བཟང་པོའི་དྲུང་དུ། རྡོ་རྗེ་ཕག་མོ་སོ་བདུན་མའི་དབང༌། རྒྱལ་བ་རྒྱ་མཚོ་པདྨ་ཟབ་རྒྱལ། བེར་ནག་ཅན་རིགས་བསྡུས་སོགས་ཀྱི་དབང་དང་སྒྲུབ་ཐབས་མ་ལུས་པ་གསན་ཞིང༌། གྲུབ་ཆེན་ཀརྨ་པཀྴི། ཆོས་རྗེ་རོལ་པའི་རྡོ་རྗེ། དཔལ་ལྡན་མཁའ་སྤྱོད་དབང་པོ་རྣམས་ཀྱི་གསུང་སྒྲོས་ཚང་མ་དང༌། ཆོས་དྲུག །ཕྱག་ཆེན། རླུང་སེམས་གཉིས་མེད། རྫོཌ་ཆེན། གསང་འདུས་རིམ་ལྔ། རྒྱུད་འབུམ་གྱི་ལུང་རྣམས་ཀྱང་གསན་ནོ། ། བླ་མ་འདི་རྗེ་རྒོད་ཚང་པའི་སྤྲུལ་པ་གཟིགས་ཏེ།

བསྟོད་པ་མཛད། བླ་མ་དགེ་སློང་དཔོན་གྲགས་པ་རྒྱལ་མཚན་པའི་དྲུང་དུ། རྫོགས་ཆེན་རྒྱུད་བཅུ་བདུན། སྙིང་ཐིག །སྙིང་པོ་དོན་གསུམ། བསྲེ་བ་བསྐོར་གསུམ། བདེ་མཆོག་ལོ་ནག་དྲིལ་གསུམ་གྱི་དབང་བསྐུར་ལ་སོགས་པ་གསན། དགུང་ལོ་བདུན་བཞེས་པ་ཆུ་ཕོ་འབྲུག་གི་ལོའི་སྟོན་རྒྱབ་སྤོ་བོ་ཕྱོགས་ཀྱི་གྲྭ་པ་ཡོན་བདག་རྣམས་ཀྱིས་ཞུ་ནན་ཕུལ་བ་ལྟར། ཡེ་གོང་ལ་སོགས་པར་བྱོན། དད་པ་ལྡན་པ་རྣམས་ཀྱིས་འབུལ་བ་ཞབས་ཏོག་རྒྱ་ཆེར་བྱས་ཤིང༌། གསུང་ཆོས་བསྔོ་བ་གང་ལ་གང་འཚམ་ཐུགས་ནས་གསུངས་པས། སྐྱ་སེར་ཐམས་ཅད་དད་པ་བརྟན་པོ་ཐོབ་པར་མཛད་དོ།། དགུང་ལོ་བརྒྱད་བཞེས་པ་ཆུ་མོ་སྦྲུལ་གྱི་ལོ་ཟླ་བ་བཅུ་པའི་ཚེས་གསུམ་གྱི་ཉིན་ཆོས་རྗེ་དེ་བཞིན་གཤེགས་པ་དབུས་ཀྱི་མལ་གྲོ་ནས་རིམ་གྱིས་བང་མདོར་ཕེབ་པ་དང་མཇལ། དེའི་ཉིན་མོ་ཁོ་ནར་ཡོངས་རྫོགས་དགེ་བསྙེན་གྱི་སྡོམ་པ་བཞེས། དཔོན་སློབ་ལྷན་དུ་ཕེབ་པའི་ལམ་དུའང༌། ཆོས་ཐུན་རེ་མ་ཆག་པར་གསན། སྟག་རྩེར་ལོ་དེའི་ཟླ་བ་བཅུ་གཅིག་པའི་ཚེས་བཅུ་ལ། ཆོས་རྗེ་རིན་པོ་ཆེ་དེ་བཞིན་གཤེགས་པས་མཁན་པོ་དང༌། གུ་ཤྲཱི་འགོ་བློན་པ་བློ་གྲོས་རྒྱལ་མཚན་དཔལ་བཟང་པོས་སློབ་དཔོན་མཛད་དེ་དགེ་འདུན་དང་བཅས་པས་རབ་ཏུ་བྱུང་ཞིང་དགེ་ཚུལ་མཛད་པའི་དུས། མཚན་ཡང་ཆོས་ཀྱི་དཔལ་ཡེ་ཤེས་ཞེས་འདོགས་པར་མཛད་ཅིང༌། ཚངས་པར་སྤྱོད་པར་བརྟན་པར་གནས་སོ།།

མཁན་པོ་ཆོས་ཀྱི་རྗེ་དེ་བཞིན་གཤེགས་པའི་དྲུང་དུ། སྔ་ཕྱིར་གསུང་ཆོས་གསན་པའི་རྣམ་གྲངས་ཀྱང༌། རྒྱལ་བ་རྒྱ་མཚོ་དང༌། རྡོ་རྗེ་ཕག་མོ་ལྷན་ཅིག་སྐྱེས་མ་དང༌། ཡེ་ཤེས་མགོན་པོ་བེར་ནག་ཅན་རྣམས་ཀྱི་སྒྲུབ་སྐོར་ཞལ་གདམས་རྫོགས་པ་དང༌། དབང་བསྐུར་བའང་གསན་ཞིང་ལུས་མེད་མཁའ་འགྲོའི་ཆོས་སྐོར། ཆོས་དྲུག་མཁར་ཁ་མ། དོ་ཧ། ཕྱག་ཆེན་ཡི་གེ་འབྲུ་བཞི་པ། འབྲེལ་པ་བཞི་ལྡན། རླུང་སེམས་གནད་ཀྱི་ལྡེ་མིག །ཆོས་དྲུག །ལྷན་ཅིག་སྐྱེས་སྦྱོར། སྐུ་གསུམ་ངོ་སྤྲོད། ནི་གུ ཆོས་དྲུག །གཅོད། རས་ཆུང་སྙན་བརྒྱུད། ཨུ་རྒྱན་བསྙེན་སྒྲུབ། སྦྱོར་བ་ཡན་ལག་དྲུག་པ། རྫོགས་ཆེན། ལམ་འབྲས་ལ་སོགས་པ་ལུང་ཁྲིད་མང་དུ་གསན། དེ་དུས་རྒྱ་ནག་ལ་སོགས་པའི་ཡུལ་ཁམས་སྐད་རིགས་མི་གཅིག་པ་མང་པོ་ལ་མངའ་མཛད་པ། གོང་མ་ཆོས་ཀྱི་རྒྱལ་པོ་ཡུན་ལོས། ཏའི་བའུ་ཧཱ་ཝང་གི་བླ་མའི་སྐྱེ་བ་འཁྲུངས་པར་གསན་ནས། རྡོ་རྗེ་འཆང་གི་སྐུ། རྡོ་རྗེ་དྲིལ་བུ་ཤུབས་བཅས། གོས་འཇམ་ཇུས་ཏ་ཧུང་གི་སྐུ་ཆོས་དམར་སྨུག་རི་མོ་ཅན་གྱི་སྐུ་ཤམ་དང༌། སྐུ་འགག་ཏ་ཧུང་རི་མོ་ཅན་ནང་དར་དང་བཅས་པ་གོས་ལུ་ཧང་གི་རྒྱན་ལྡན། བེར་ཐུལ་ཏ་ཧུང་དང་གསེར་མ་ནང་དར་བཅས་པ། གོས་ཕྲུག་ཏ་ཧུང་གི་དབུ་ཞྭ་སོགས་དང༌། རྗེས་སུ་ཆོས་རྗེས་ཞུས་ནས་ཞྭ་དམར་གྱི་གནང་སྦྱིན་ཡང་བྱུང་ངོ༌།། ཤིང་མོ་ལུག་གི་ལོ་ལ་ལྷ་ས་དང་ཉེ་བ། པོ་ཏ་ལར། ཆོས་ཀྱི་རྗེ་རིན་པོ་ཆེ་དེ་བཞིན་གཤེགས་པ་ཞིང་གཞན་དུ་གཤེགས་པའི་དགོངས་རྫོགས་མཆོད་འབུལ་བསྐུར་བ་མཛད་ཅིང༌། དུས་མཆོད་གསོལ་འདེབས་རྒྱུད་ལྡན་ཡང་མཛད་དོ། །ས་ཕོ་ཁྱིའི་ལོ་དགུང་ལོ་བཅུ་གསུམ་པ་ལ། སྙེ་བོའི་ཡུལ་གྱི་ལྷ་སྡེ་མི་སྡེས་གདན་དྲངས་ཏེ། ཡུལ་དེར་བྱོན་དྲེལ་མང་དུ་ཕུལ་བ་ལ་བརྟེན་ནས་རྗེས་སུ་ཡང་གཟིམ་དྲེལ་བརྒྱད་བཅུ་ལྷག་ཙམ་དུ་འཕེལ་བར་གྱུར། ཡུལ་ཁམས་དེར་གནས་པ་ཐམས་ཅད་ཆོས་དང་ཟང་ཟིང་གི་སྦྱིན་པས་ཚིམ་ཞིང་བདེ་ལེགས་དང་ལྡན་པར་མཛད་དེ།

སླར་ཀོང་པོར་ཕེབས། དགོན་གསུམ་གྱི་ཐོག་དྲངས་རི་དགོན་ཀླུང་དགོན་ཡོན་བདག་དང་བཅས་པའི་འཛིན་སྐྱོང་ཡང་དག་པ་མཛད་པ་ཐམས་ཅད་ཀྱང་དར་རྒྱས་ཆེ་བར་གནས་ཤིང༌། དེ་དག་གི་དུས་སོགས་སྔ་ཕྱིར། རྫ་དགོན་ཀུན་སྤངས་པ་ཆོས་ཀྱི་ཡེ་ཤེས་ཞེས་བྱ་བ། ཆོས་ཀྱི་རྗེ་མཁའ་སྤྱོད་དབང་པོའི་བུ་ཆེན་དུ་གྱུར་བ་ཞིག་གདན་དྲངས་ཏེ། ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་དང༌། གསང་འདུས་རིམ་ལྔ་དམར་ཁྲིད། གསེར་ལྡིངས་པས་མཛད་པའི་ནག་ཁྲིད་སྐོར། ཡེ་ཤེས་རྡོ་རྗེ་ཀུན་ལས་བཏུས། ལྷ་མོ་བཞིས་ཞུས། རྣམ་བཞག་རིམ་པ་རྣམས་ཀྱི་བཤད་པ། བུ་སྟོན་རིན་པོ་ཆེས་མཛད་པའི་ཁྲིད་ཡིག་གི་སྟེང་ནས་ཁྲིད་དང༌། ངོ་སྤྲོད་ཡུ་མོ་ལུགས། དགེ་ལྡན་པའི་ལུགས་ཀྱི་གདན་རྫོགས་གསལ་སྒྲོན་ལ་སོགས་པ་དང༌། ཨུ་རྒྱན་བསྙེན་སྒྲུབ་ཀྱི་སྐོར་མཁས་བཙུན་པ་དང༌། ཆོས་རྗེ་མཁའ་སྤྱོད་དབང་པོའི་ཡིག་ཆ་རྣམས་ཀྱི་ལུང་དང༌། སྦྱོར་དྲུག་དང༌། རས་ཆུང་སྙན་རྒྱུད་ཁྲིད་ཡིག །རྡོ་རྗེ་ཕག་མོ་དང༌། རྒྱལ་བ་རྒྱ་མཚོའི་སྒྲུབ་སྐོར་རྣམས་ཀྱི་ལུང༌། མཁའ་སྤྱོད་བསྙེན་སྒྲུབ། འབྲེལ་པ་གསུམ་ལྡན། སྐུ་གསུམ་ངོ་སྤྲོད། གཅོད་ཡུལ། བློ་སྦྱོང༌། ཐུགས་རྗེ་ཆེན་པོའི་དམར་ཁྲིད། དམར་ཞབས་སྐོར། བི་མ་ལ་སྙིང་ཐིག་གི་སྐོར་རྣམས་ཀྱི་ཁྲིད། རྗེ་མར་པའི་ཤོག་དྲིལ་བཞི་མའི་སྐོར། བསྲེ་འཕོའི་སྐོར་བརྒྱུད་པ་སོ་སོ་ལས་བྱུང་བ་ཆོས་ཚན་མང་པོ་དང༌། བསྲེ་འཕོ་གཅིག་ཅར་བ་ཕྱག་རྒྱ་ཆེན་པོའི་གཞུང་གདམས་ངག །ཡང་དགོན་པའི་རི་ཆོས་ཐབས་ལམ་སྐོར། པནྚི་ཏ་དོན་ཡོད་རྡོ་རྗེ་ ནས་བརྒྱུད་པའི་མན་ངག་རྡོ་རྗེའི་ཚིག་འབྱེད་ལ་སོགས་པའི་ལུང༌། ཚེ་དཔག་མེད་ཛེ་ཏཱ་རི་མཛད་པའི་གཞུང་སྒྲུབ་དཀྱིལ་འབྲི་གུང་ལོ་ཙཱའི་ཡིག་ཆ་ལ་བརྟེན་པའི་དབང༌། ཐུགས་རྗེ་ཆེན་པོ་ཡིད་བཞིན་འཁོར་ལོའི་རྗེས་གནང༌། སྒྲུབ་སྐོར་ལས་ཚོཌ་བླ་མ་བཻ་རོ་ནས་བརྒྱུད་པ་དང༌། ཚེ་བདག་གཡུང་སྟོན་པའི་ལུགས་ཆོས་ཚན་མང་པོ་དང༌།

རྩ་བརྒྱུད་སྡིག་པ་སྙིང་འཛིན་སོགས་ལྕགས་སྡིག་གི་བསྐོར། གདམས་པ་ཤཱག་འབུམ་ནས་བརྒྱུད་པ་རྣམས་ཀྱི་ལུང༌། ཕག་མོ་ཤེས་རབ་གསལ་བྱེད་ཀྱི་རྗེས་གནང༌། སྒྲུབ་ཐབས་ཀྱི་ལུང༌། བཀའ་གདམས་ལམ་རིམ། དཔལ་ཕག་མོ་གྲུ་པས་མཛད་པའི་བསྟན་རིམ། སེམས་ཁྲིད་ཡིད་བཞིན་ནོར་བུ། བཀའ་སྲུང་ཏྲག་ཤད་ཀྱི་སྒྲུབ་སྐོར་རྣམས་དང་བཅས་པའི་ལུང༌། གཤིན་རྗེ་གཤེད་ཀྱི་རྫོགས་རིམ་སྤྲོས་མེད་ཀྱི་ཁྲིད། རིན་ཆེན་བཅུད་བསྡུས་ལ་སོགས་པའི་མན་ངག་མང་དུ་གསན་ནོ།། སྐབས་གཅིག་བ་ཡོར་བཞུགས་པ་ན། བྱ་བྲལ་སྟོན་པ་ཞེས་བྱ་བས་ངོ་སྤྲོད་ཞུས་པའི་ལན་དུ། ཤྲཱི་བཛྲ་ཌཱ་ཀི་ནཱི། བདེ་སྟོང་གཉིས་མེད་བསྲེ་བ་འདི།། ལྷན་སྐྱེས་ཆོས་སྐུའི་ངོ་བོ་ཡིན།། མ་ཡེངས་དེ་ཡི་ངོ་ལ་བལྟ།། དེ་ཚེ་ཆོས་སྐུ་རྟོགས་པར་འགྱུར།། ཞེས་གསུངས། མེ་ཕོ་སྤྲེའུའི་ལོ་ལ། ཆོས་རྗེ་ཀརྨ་པ་མཐོང་བ་དོན་ལྡན་པ་ངོམ་དུ་བལྟམས་ཏེ། དགུང་ལོ་དྲུག་པ་ལྕགས་མོ་གླང་ལོ་ལ་ཙཱ་རི་ཏྲར་ཚེ་སྒྲུབ་མཛད་ཆེད་དུ་བྱོན་པ་དང་ལམ་དུ་མཇལ་འབུལ་བ་བསྙེན་བཀུར་གྱ་ནོམ་པས་འཁོར་དང་བཅས་པ་རྣམས་མཉེས་པར་མཛད་ཅིང༌། ཆུ་ཕོ་སྟག་གི་ལོ་ཡི་དབྱར་སོས། དཔལ་རྩཱ་རི་ཏྲའི་གནས་ཀྱི་བྱེ་བྲག་གསར་མ་ལས། བཀྲ་ཤིས་ལྗོངས་སུ་བྱོན། དཔོན་སློབ་གནས་ཐ་དད་ཀྱི་གཟྀམ་ཁང་དུ་བཞུགས་ནས། ཚེ་དཔག་ཏུ་མེད་པ་གྲུབ་རྒྱལ་མོའི་ལུགས་ཀྱི་ཕྱི་ནང་གསང་བའི་བསྙེན་སྒྲུབ་མཛད་སྔགས་ཁྲི་ཕྲག་ཉི་ཤུ་རྩ་བཞི་བཟླས་པས། མནལ་ལམ་དང་མངོན་སུམ་གྱི་ལྟས་ཁྱད་པར་བ་ཡང་སྣང་བར་གྱུར་ཅིང༌། ཐུགས་དམ་རྫོགས་རིམ་ལ་མཉམ་པར་འཇོག་པ་ཐུན་དུ་བཅད་དེ་གནང་སྐུ་མཚམས་དེ་གྲོལ་བའི་རྗེས་སུ། དགུང་ལོ་བཅོ་བརྒྱད་པ་ཆུ་མོ་ཡོས་ཀྱི་ལོ་ལ་ཆོས་རྗེ་ཀརྨ་པ་མཐོང་བ་དོན་ལྡན་པར་རབ་བྱུང་མཛད་པ་དང༌། ཉིད་ཀྱིས་བསྙེན་པར་རྫོགས་པ་བཞེད་པ་ཡང་དུས་དེ་ཁོ་ན་སྐབས་སུ་བབ་པར་དགོངས་ཏེ་ཀོང་པོ་སྟོད་དང་དྭགས་པོ་ནས་བརྒྱུད་དེ་འོལ་ཁ་བཀྲ་ཤིས་ཐང་དུ་སྒར་པ་དཔོན་སློབ་ལྷན་དུ་བྱོན།

མཚལ་མིན་ནས་མཁན་ཆེན་རིན་པོ་ཆེ་བསོད་ནམས་བཟང་པོའི་ཞལ་སྔ་ནས་དགུང་ལོ་མཐོན་པོར་ཕེབས་ཤིང་སྐུ་ལུས་ཤིན་ཏུ་ལྕི་བར་གྱུར་ཀྱང་གལ་ཆེ་བ་ལ་དགོངས། དབང་གྲགས་པ་རྒྱལ་མཚན་པས་བཀའ་ལུང་གིས་ལམ་བར་གྱིས་ཐབ་འཛིན། འདོ་ལི་དར་ཁང་ཅན་འདེགས་པ་དང༌། དོལ་མདའ་ནས་མཁར་ལྟག་ཡན་དུ་གཙང་གཞུང་དུ་ཤན་གྱིས་གདན་འདྲེན་པ། སྒར་པའི་གཞི་ལེན་ཐབ་འཛིན་ཕོགས་ལུགས་འོལ་ཁ་ནོར་བཟང་ལ་སོགས་པས་སྒྲུབ་ཏུ་བཅུག་ཅིང༌། གདན་ས་ཆེན་པོ་དཔལ་ཕག་མོ་གྲུ་ནས་ཆོས་ཀྱི་རྗེ་སྤྱན་སྔ་བསོད་ནམས་རྒྱལ་མཚན་པས་ཇ་འདྲེན་གསོལ་ཇ་ཞུ་བ་ལ། སློབ་དཔོན་ཆོས་སྒོ་བ་དམན་འདོར་རྒྱལ་པོ་བསོད་ནམས་དཔལ་དཔོན་སློབ་མང་པོ་དང༌། ཕོ་བྲང་སྣེའུ་གདོང་ནས། དབང་དྲག་བསོད་ནམས་མཚན་ཅན་དང༌། སློབ་དཔོན་སོག་དབོན་བཀའ་བཞི་པ་རིན་ཆེན་བཟང་པོ། གསང་སྟེ་སྟོན་པ་གྲགས་པ་རྒྱལ་མཚན་ལ་སོགས་པ་དགེ་སློང་བཅུའི་ཚོགས་སུ་བསྙེན་པར་རྫོགས་པར་མནོས་སོ།། དཔལ་དུས་ཀྱི་འཁོར་ལོའི་དཀྱིལ་འཁོར་ཡོངས་སུ་རྫོགས་པ་འདྲེམ་དཀྱིལ་ལ་བརྟེན་ནས་དབང་བདུན་གོང་མ་གོང་མ་ཆེན་པོ། རྡོ་རྗེ་སློབ་དཔོན་བདག་དབང་དང༌། ཚེ་དཔག་གྲུབ་རྒྱལ་མའི་དབང་ལ་སོགས་པ་གསན། མཁན་ཆེན་རིན་པོ་ཆེ་སྐུ་འཁོར་དང་བཅས་པ་ལ་འབུལ་བ་རྒྱ་ཆེར་མཛད། དཔོན་སློབ་ཐུགས་དགྱེས་སྤྲོ་དང་ལྡན་པའི་ངང་ནས། ཀློང་ལ་ནས་ཕྱིར་བྱོན་ནས་དྭགས་ལྷ་སྒམ་པོའི་གདན་སར་ཕེབས། སྐུ་འདྲ་རིན་པོ་ཆེ་ལ་མཆོད་པ་མང་སྐོལ་མཛད་དེ། ཀོང་པོར་རིམ་པས་བྱོན་ཏེ་བ་ཡོ་དགོན་དང་ཉེ་བ་དགོན་སར་རྒྱ་མཚོ་སྒང་དུ་རེ་ཞིག་བཞུགས་ནས། སོག་དབོན་བཀའ་བཞི་པ་རིན་ཆེན་བཟང་པོ། སྟོན་གྲགས་ཀྱི་མཚན་གཞན་རིག་པའི་རལ་གྲི་ཞེས་པའི་དྲུང་དུ། ཐམས་ཅད་མཁྱེན་པ་རང་བྱུང་རྡོ་རྗེའི་བཀའ་འབུམ་ཡོངས་སུ་རྫོགས་པའི་ལུང༌། སྒྲུབ་ཐབས་རྒྱ་མཚོ་ཀུན་ལས་བཏུས་སུ་གྲགས་པའི་རྗེས་གནང་དང་ལུང༌། བྱམས་པའི་ཆོས་ལྔ། དབུ་མ་རྩ་བ་ཤེས་རབ། རྩོད་བཟློག

།རིག་པ་དྲུག་ཅུ་པ། ཞིབ་མོ་རྣམ་འཐག །སྟོང་ཉིད་བདུན་བཅུ་པ་རྣམས་དང༌། བསྟོད་ཚོགས་ཀྱང་གསན་ཞིང༌། ཐོས་བསམ་སྒོམ་པ་ལ་གཅིག་ཏུ་བརྩོན་པར་བཞུགས། སློབ་མ་འགའ་ཞིག་ལ་ཞལ་གདམས་ཀྱང་གནང༌། དེ་ནས་དགུང་ལོ་ཉི་ཤུ་རྩ་བདུན་བ་ཆུ་ཕོ་བྱི་བའི་ལོ་ལ་ཆོས་རྗེ་ཀརྨ་པ་མཐོང་བ་དོན་ལྡན་པ་དང༌། དཔོན་སློབ་ལྷན་དུ་དབུས་ཕྱོགས་སུ་ཕེབ་པ་ལེགས་པའི་བཀའ་གྲོས་མཐུན་ནས་ཉང་ཁ་ལུང་པ་ནས་བྲག་གསུམ་གྱེན་ལ་བརྒལ་ཏེ་འཇམ་ནེ་དང་དམར་ཚ་ཐུད་རྡོར་ཨ་རིག་ཐང་ནས་རིམ་གྱིས་སྒོམ་སྡེ་དང་སོག་གི་བར་དུ་བྱོན། དད་པ་དང་ལྡན་པ་རྣམས་ཀྱིས་རྟ་ཁྲབ་མཛོ་ཕོ་མོ་སོགས་འབུལ་བ་རྒྱ་ཆེར་བྱུང་ཞིང༌། དགོས་སུ་ནག་ཤོད་ནས་ཆོས་རྗེ་མཁའ་སྤྱོད་དབང་པོའི་ཞལ་སློབ་བླ་མ་དཀར་པོ་རིན་བཟང་ཞེས་བྱ་བ་ཕྲིན་ལས་ཆེ་བར་སྣང་བས་གདན་དྲངས། སྦུད་མདའ་དང་གྲིབ་དོང་ལ་སོགས་པར་བྱོན་ཁྲོམ་ཆོས་དང་སོ་སོའི་འདུན་པ་དང་མཐུན་པའི་ཆོས་གནང༌། བླ་མ་རིན་བཟང་པ་དེ་སྒྲུབ་པོ་ཡོན་ཏན་དང་ལྡན་པར་དགོངས་ཏེ། ཆོས་རྗེ་དུས་གསུམ་མཁྱེན་པའི་སྐྱེས་རབས་གསེར་ཕྲེང༌། ཡང་དགོན་པའི་རི་ཆོས་སྐོར་ཆ་ལག་ཚང་མ། རྟོགས་ལྡན་རིན་པོ་ཆེ་གྲགས་པ་སེང་གེའི་རྣམ་ཐར་གཉིས། གཡག་སྡེ་པཎ་ཆེན་གྱི་གསུངས་འབུམ་ལ་སོགས་པའི་ལུང་གསན། བླ་མ་དེ་ཉིད་ཀྱིས་ཐོག་དྲངས་མཚུངས་མེད་བླ་མ་དམ་པ་རྣམས་ལ་ཐུགས་ཀྱི་དད་པ་སྟོབས་སུ་གྱུར་བ་འཁྲུངས་ནས་བསྟོད་པ་ཡང་མཛད། དེ་ནས་བྱང་རྒྱུད་ཀྱི་གཞུང་ལམ་ཇི་ལྟ་བར་རིམ་པས་ཕེབས་ཤིང༌། འདམ་གཞུང་དུ་བླ་མ་རིན་པོ་ཆེ་བན་སྒར་བ་འཇམ་དཔལ་བཟང་པོས་མཇལ་ཏེ། ནཱ་རོ་ཆོས་དྲུག་དང༌། ཕྱག་ཆེན་ལྷན་ཅིག་སྐྱེས་སྦྱོར་ཞུས་པས་དགྱེས་བཞིན་དུ་གནང༌། རོང་པོ་ཆེན་པོ་ལ་སོགས་པས་འབུལ་པ་ཡང་མང་དུ་བྱས། ཆུ་མོ་གླང་གི་ལོ་ལ་སྟོད་ལུང་མཚུར་ཕུའི་དགོན་པར་ཐོག་མར་ཕེབས། དཔོན་སློབ་སོ་སོས་མང་ཇ་འགྱེད་དང་བཅས་པ་གནང༌། གནས་ནང་རྒྱལ་བའི་རི་ཁྲོད་དུ།

བླ་མ་བསོད་ནམས་འབུམ་དང༌། བླ་མ་གྲགས་པ་འོད་ཟེར་པ་སློབ་དཔོན་རིན་པོ་ཆེ་བླ་མ་རྒྱལ་མཚན་པས་ཐོག་དྲངས་འདུས་པ་རྣམས་ལ། དཔལ་དྭགས་པོ་ཟླ་འོད་གཞོན་ནུ་སྒམ་པོ་པའི་བཀའ་འབུམ་ཚང་མའི་ལུང་སོགས། ཆོས་དང་ཟང་ཟིང་གི་སྦྱིན་པས་ཚིམ་པར་མཛད་ཅིང༌། ནས་འབུལ་བ་བྱུང་བ་རྣམས་གཉེར་བ་དང་བཅས་ནས་རྒྱུན་བཞག་པས། ཕྱི་རབས་ཀྱི་བར་དུའང་ཕན་པའི་མཐུན་རྐྱེན་དུ་གྱུར། མཚུར་ཕུར་བླ་མ་གངས་པ་དབང་ཕྱུག་མཚན་ཞེས་པ་ལ་ནི་གུ་ཆོས་དྲུག་གི་དབང་བྱིན་རླབས་ལུང་ཁྲིད་ཚང་བ། ཆོས་སྐྱོང་གི་སྐོར་དང་བཅས་པ་དང༌། བླ་མ་ཞང་གི་བཀའ་འབུམ་བཀའ་རྒྱ་མ་སོགས་རྫོགས་པ། དམངས་དོ་ཧའི་རྣམ་བཤད་གཉིས་མེད་རྡོ་རྗེས་མཛད་པ་རྣམས་གསན། བླ་མ་འདི་ཉིད་ལ་གསན་པའི་ཚེ་སྒྲུབ་ཟབ་མོའི་གསུང་རྒྱུན་ཇི་ལྟ་བ་ཟིན་བྲིས་འདེབས་པ་གནང༌། ལྷ་ས་འཕྲུལ་སྣང་དང༌། ར་མོ་ཆེ་གུང་ཐང་རྣམས་མཇལ་བ་ལའང་དཔོན་སློབ་ལྷན་དུ་ཕེབས། མཆོད་འབུལ་སྨོན་ལམ་འདེབས་པ་མཛད། གཞེས་ཁ་སྣེའུ་རྫོང་པ་ཕག་གྲུ་དབོན་པོས་སྤྱི་སྒོས་ཀྱི་གཞི་ལེན་འབུལ་བ་བྱས། ཆོས་རྗེ་རིན་པོ་ཆེ་ཀརྨ་པ་མཐོང་བ་དོན་ལྡན་མཚུར་ཕུར་བཞུགས་ཡུན་ཅུང་ཟད་ཡོད་པ་ཡོང་བ་འདྲ་བ་དང༌། སྣམ་ འབར་གུ་ཤྲཱི་ལ་སོགས་པའི་གོ་ནད་སྣ་ཚོགས་འཆར་བ་དགོངས་ནས། སྐྱི་ཤོད་ནས་དབུར་སྟོན་དུ་བརྒྱུད་ཉང་པོ་ལོང་པོ་ནས་ཀོང་པོར་སྔོན་ལ་བྱོན། དགའ་ལྡན་མ་མོར་མཚུར་སྟོན་ཆོས་ཀྱི་རྗེ་རིན་ཆེན་པའི་དྲུང་ནས་གདན་དྲངས་ཏེ། དཔལ་མཁའ་འགྲོ་རྒྱ་མཚོའི་རྡུལ་ཆོན་གྱི་དཀྱིལ་འཁོར་དུ་དབང་རྫོགས་པ་དང༌། དྲིལ་བུ་ལྷ་ལྔ། དྲིལ་བུ་ལུས་དཀྱིལ་ལ་སོགས་པའི་དབང་རྗེས་གནང་མང་པོ་དང༌། རྡོ་རྗེ་རྣལ་འབྱོར་ཡན་ལག་དྲུག་པའི་ཁྲིད། ཟབ་མོ་ནང་དོན། བརྟག་གཉིས་ཀུན་སྤྱོད་རྣམས་ཀྱི་བཤད་ལུང༌། ཐམས་ཅད་མཁྱེན་པ་བུ་སྟོན་རིན་པོ་ཆེས་མཛད་པའི་བསྟན་པ་སྤྱིའི་ཆོས་འབྱུང༌། རྒྱུད་སྡེ་སྤྱིའི་རྣམ་བཞག །རྒྱལ་སྲས་ཐོགས་མེད་པའི་བཀའ་འབུམ།

དུར་ཁྲོད་བདག་པོའི་སྒྲུབ་སྐོར་གྱི་ལུང་རྣམས་གསན། དེ་ནས་ཆོས་རྗེ་ཀརྨ་པའང་ཉང་ཁ་ནས་རིམ་པས་ཕེབས་ཡོད་པ་གསན་ནས་ཇ་ཞུས་བསུ་བ་ལ་བྱོན། སྟག་རྩེར་ཡབ་ཡུམ་གཉིས་ཀྱི་གསོན་དགེ་ལ་དམིགས་ནས་འགྱེད་ཆེན་གཏོང་བའི་གྲལ་དབུ་ལ་སྤྱན་དྲངས། རྟེན་གསུམ་གསེར་དངུལ་གོས་དར་རྟ་ཁྲབ་ཀྱི་འབུལ་བ་དགུ་ཚན་མང་པོ་དང༌། རབ་བྱུང་ཕོ་མོ་བརྒྱ་ཕྲག་བཅུར་ཉེ་བ་དང༌། སྐྱེ་བོ་ཕོ་མོ་ཁྲི་ཕྲག་དུ་ལོང་ཙམ་ལ་ཚྭ་མར་གྱི་འགྱེད། སྒར་དཔོན་རྣམས་དང༌། དགོན་སོ་སོའི་བླ་མ་རྣམས་ལ་རྣམ་གཞག་བཟང་པོ་གྲུབ་པའི་རྗེས་སུ། སྟག་རྩེའི་གླིང་གསེབ་ཀྱི་གནས་ཁང་ཞིག་ཏུ། ཁམས་པ་པོ་ཏོ་དགོན་པའི་བླ་མ་ཡེ་ཤེས་དབང་པོ་ན་བའི་སར། ནད་དྲིས་མཛད་པ་ལ་མཛོ་ཡུ་ཆེན་པོ་ཡོད་པ་ཆིབས་ཏེ་བུག་སྒོ་འདྲ་བའི་སྒོ་དོག་པོ་ལ་མ་འཐོག་པར་ནང་དུ་བྱོན། ཁམས་དྲི་མཛད་ནས་ཕྱིར་སྔར་ལྟར་མཛོ་ཡུ་ཆིབས་ནས་བྱོན་པ་ན། བླ་མ་རྫ་དགོན་ཀུན་སྤངས་པའི་ཉེ་གནས་སོགས་ཀྱིས་རྟོག་དཔྱོད་ཞུགས་ཏེ་ཐེ་ཚོམ་ཟོས་ནས་མཛོ་ཡུལ་ཆིབས་སྒ་གཏོད་པ་ཁྲིད་འོངས་པས་བུག་སྒོ་ལྟ་བུ་དེའི་ཡ་ཐེམ་ལ་སོར་བཞི་ལྷག་ཙམ་མ་རེག་པ་ལས་མི་འདུག་པ་མཐོང་བ་ཐམས་ཅད་འདི་འདྲ་བའི་རྫུ་འཕྲུལ་སྟོན་པའི་བླ་མ་ཡོད་ཅེས་དད་པ་དང་མིག་འཕྲུལ་དང་མཚུངས་པའི་བློ་སྐྱེས་ནས་ཡ་མཚན་དུ་བཟུང་ངོ༌།། དེ་ནས་ཆོས་ཀྱི་རྗེ་རིན་པོ་ཆེ་ཀརྨ་པའི་དྲུང་དུ། རྡོ་རྗེ་བདག་མེད་མ་ལྷ་དགུ །གསང་འདུས་མི་བསྐྱོད་པ་རྡུལ་ཚོན་ལ་བརྟེན་པའི་དབང་སོགས་དང༌། རྗེས་གནང་དུ་མ། གཞན་ཡང་ལུང་དང་གདམས་པ་ཕྲན་བུ་ཅི་རིགས་པ་ཕུལ། ཚུར་ཡང་རྗེ་ཉིད་ཀྱི་གསུང་སྒྲོས་སྐོར་དང༌། བསླབ་པ་ཀུན་བཏུས་ལ་སོགས་པའི་ལུང་ཞུས་ཏེ། ཟབ་ཅིང་རྒྱ་ཆེ་བའི་ཐུགས་འབྲེལ་མཛད། སྒར་ཆེན་མདོ་ཁམས་ཕྱོགས་ཀྱི་གྲྭ་སློབ་མི་ཆེན་དུ་མས་གདན་དྲངས་ནས་ཕྱགས་ཐེགས་ཁར། བ་ཡོའི་དགོན་མ་ལག་དང་བཅས་པས་ཐོག་དྲངས་ཀོང་ཕྱོགས་ཀྱི་བསྟན་པའི་གཏད་གཉེར་ཕྱི་བཞག་ཡང་དག་པ་མཛད་ཅིང༌།

ཆིབས་དྲེལ་མང་པོའི་རྫོང་བ་སྐྱེལ་ཐང་ཡང་གནང༌། རྗེ་མཁའ་སྤྱོད་དབང་པོའི་ཞལ་སློབ་མཁན་ཆེན་ལྷག་རུ་པ་ཤཱཀྱ་གྲགས་པ་ལ། ཡང་དགོན་པའི་རི་ཆོས། འབྲུག་པའི་ཁྲིད་ཆེན་བརྒྱད། དཔེ་ཆོས་རིན་ཆེན་སྤུངས་པ། ཨ་རོ་སྙན་བརྒྱུད། ཞི་བྱེད་སོ་ལུགས། ཨོ་རྒྱན་པའི་གསུང་འབུམ། རྒོད་ཚང་པའི་གསུང་སྒྲོས་རྣམས་དང༌། ཨོ་རྒྱན་པའི་ཕྲེང་སྐོར་མགུར་འབུམ་རྣམ་ཐར། ཐུགས་རྗེ་ཆེན་པོ་མི་ཏྲའི་ཆོས་སྐོར། མགོན་པོ་ཕྱག་བཞི་པ། ཏྲག་ཤད་ཀྱི་སྒྲུབ་སྐོར་མང་པོ་དང༌། ལྕེ་སྒོམ་རྫོང་བས་མཛད་པའི་ཆོས་སྐོར་ཅི་རིགས་སོགས་གསན། དགའ་ལྡན་མ་མོའི་གཙུག་ལག་ཁང་རྙིང་པ་སྲ་མི་ཐུབ་པར་གསར་བཞེངས་བཞེད་པས། རྔོ་གསོག་སྐབས་ཉིད་བྱོན་ཏེ་རྡོ་གཏེར་ཆེན་པོ་ཕྱུང༌། ལས་མི་སོགས་པར་ཉིན་བཞིན་ཆོས་ཐུན་རེ་ཡང་གསུངས། ཉེར་འཚེ་ཅུང་ཟད་ཙམ་ཡང་མེད་པར་ཐོག་གཅིག་གྲུབ། སྤུ་པོ་ཕྱོགས་ཀྱིས་གྲྭ་སློབ་རྣམས་ཀྱི་གདན་འདྲེན་ངོར་ཕྱགས་ཕེབ་ནས་སྨིན་གྲོལ་ལ་བཀོད། སླར་ཐོག་གཉིས་པ་བཅས་གྲུབ་ནས་སྟེང་ཤོད་ཀྱི་རི་མོ་ཤིང་རྩི་བསྒྲུབ་ཚེ། ལྷ་བཟོའི་རྗེས་སུ་འབྲང་བའི་ཡི་དྭགས་ཀྱི་ཉེར་འཚེ་བྱུང་བ་ལ་བསྐྲད་པའི་སྦྱོར་བ་མཛད་པས། དངོས་སུ་མི་བཟོད་པའི་སྐད་ངན་སྒྲོགས་པ་བྱུང་ཞིང་གཏོར་མ་གནང་བས་གཞན་ཡང་གནོད་སྦྱིན་གྱིས་ཟིན་པ་དག་ཞི་ཞིང་ཕྱིས་ནས་གནོད་པ་མེད་ཅིང་ཐམས་ཅད་ཁམས་བདེ་བར་བྱུང་བའི་ལོ་རྒྱུས་མང་དུ་སྣང་ངོ༌།།

དུས་དེར་སྟག་ལུང་ཆོས་རྗེ་ཀུན་སྤངས་པ་བྱང་ཆུབ་རྒྱ་མཚོ་དཔོན་སློབ་བརྒྱ་སྐོར་ཕེབས་པར། ཐུགས་ནང་གཅིག་པའི་གནང་ལེགས་དང༌། མཁའ་སྤྱོད་པའི་བཀའ་འབུམ་ཚང་མའི་ལུང་དང༌། རྒྱལ་བ་རྒྱ་མཚོ་པདྨ་ཟབ་རྒྱས། ཕག་མོ་ལྷ་སོ་བདུན་མ་དང་ལྷ་ལྔ། བེར་གྱི་དབང་བཞི་དང་རྗེས་གནང་སོགས་དབང་དང་བཀའ་ཆོས་ཀྱིས་དུས་འདའ་བར་མཛད། ཚུར་ཡང་སྟག་ལུང་ཐང་པ་ཆེན་པོས་མཛད་པའི་ཆོས་དྲུག་ཡིད་བཞིན་ནོར་བུ། ཆོས་རྗེ་བཀྲ་ཤིས་དཔལ་བརྩེགས་པས་མཛད་པའི་འོད་དཀར་ཕྲེང་བ་སོགས་ཀྱི་ལུང་གསན། ཟླ་བ་གསུམ་ལྷག་གི་བར་དུ་བཞུགས་པའི་ཕོག་གུང་ཚིགས་ནར་མར་འདྲེན་པ་ཟུར་གསོས་བཟང་བཤམ་བསྟར་ཆགས་པ་དང༌། ཤངས་ལེན་དང་རྫོང་པའི་འབུལ་བ་དཔང་མཐོ་བ་མཛད་ཅིང༌། ཀོང་ལུང་རལ་གསུམ་གྱིས་གཙོས་ཚོགས་པ་རྣམས་ལ། ངེད་རང་དང་ཁྱད་མེད་པ་དང་དུང་ཁུར་འབུལ་བ་དང༌། དད་འབུལ་སོ་སོའི་བློ་དང་བསྟུན་པ་གྱིས་གསུང་བའི་བཀའ་ཤོག་མགྲོན་གཉེར་པ་ཚེ་དབང་རྒྱལ་དཔོན་གཡོག་ཕྱགས་ཕྱིར་མགོ་ལུང་ལ་གནང༌། ཤིང་ཕོ་བྱི་བའི་ལོ་གསར་དུ་ཤར་བའི་ཚེས་གྲངས་གཟའ་སྐར་བྱེད་སྦྱོར་བཟང་པོ་ལ། གཞི་བྱེས་ཀྱི་དགེ་འདུན་རྣམས་ཀྱིས་དཔལ་མཁའ་འགྲོ་རྒྱ་མཚོ་ལ་སོགས་པའི་དཀྱིལ་འཁོར་བཞེངས་ཏེ། སྒྲུབ་མཆོད་དང་འབྲེལ་བའི་རབ་ཏུ་གནས་པ་དགའ་སྟོན་རྒྱ་ཆེན་པོ་དང་བཅས་པ་གྲུབ། བཟོ་རིགས་དོ་དམ་པ་རྣམས་ལ་གཏོང་རག་རྫོང་པ་མཛད་དེ་དབུས་ཕྱོགས་དུ་བརྫངས། མེ་མོ་གླང་གི་ལོ་ལ་ཀོང་ལུང་རལ་གསུམ་ཐམས་ཅད་དུ་མེ་ཏོག་ལ་ཕེབས་པའི་ཚེ། ཡུལ་སོ་སོའི་སྔར་སྲོལ་དང་མཐུན་པའི་སྒོ་ཞོ། རང་རང་གི་འབྱོར་བ་དང་མཚམས་པའི་བསྙེན་བཀུར་འབུལ་བ་བྱས་ཤིང༌། ཆོས་རྗེ་རང་བྱུང་རྡོ་རྗེ་དང༌། དྲུང་མཁའ་སྤྱོད་དབང་པོ། ཆོས་རྗེ་དེ་བཞིན་གཤེགས་པ་རྣམས་ཀྱིས་ཆོས་རྒྱ་མཛད་པ་བཞིན་དུ་རྒྱ་ཡུན་རིང་བ་མཛད་ན། ངེད་ཀོང་པོ་ཐམས་ཅད་ལ་བཀའ་དྲིན་ཆེ་བ་འདུག །ཕྱག་རྫས་དངོས་པོ་ལ་ཕོངས་པ་ནི་གནང་མི་དགོས།

དེའི་སྟེང་ནས་ཁྲལ་འུ་ལག་རྒྱ་འོག་ཏུ་མ་ཚུད་པ་རྣམས་དམག་གིས་བཅུན་ན་གུན་སོ་བ་ཡོང་ཞེས་གཙོ་བོ་དྲག་ཚད་ཀྱིས་ངོས་དང་བརྒྱུད་ནས་ཞུ་བ་ལ། ངས་དངོས་པོ་ལ་ཕོངས་པ་མིན་ཞིང༌། ཁལ་འུ་ལག་དམག་གིས་ཐམས་ཅད་སྡུག་འཇུག་པའི་ཤེས་འདོད་མེད་སྲོལ་བསྟར་ཆགས་ཀྱི་མེ་ཏོག །རྟ་ཆག་སོགས་བསྡུ་བ་དང༌། འུ་ལག་རང་གི་དགོན་ཆུང་དང་ཁྲལ་འཇལ་གྱིས་ཆོག་པ་ཡོད། ཁྲིམས་བསྡོམས་པས་ཡོན་བདག་རྩ་བ་ཚོས་ཉེ་བའི་བསྙེམས་པ་བྱས་ནས་འགལ་བ་བྱེད། དེ་ལ་རྩད་གཅོད་དྲག་པོ་བྱས་དུས་བཀའ་ནད་བྱུང་གིས་དོགས། འོན་ཀྱང་ཁྱེད་ཐམས་ཅད་ཁ་མཐུན་པར་ཟེར་ན་ལོ་གསུམ་གྱི་བར་རྒྱ་བྱེད་པ་ཡིན་མོད། གསུངས་ནས་ཞལ་གྱིས་བཞེས། དེའི་འདི་སྐབས་ཚོར་བ་ཡོའི་གཟིམ་ཁང་གི་ཞིག་གསོས། ཡོ་དམ་གྱི་ཁང་པ་བརྩིགས་པ་སོགས་བ་ཡོ་རི་དགོན་གྱི་འཛིན་སྐྱོང་སྔར་ལས་ལྷག་པ། བླ་མའི་ཞབས་ཏོག་ཁོ་ན་ལ་དམིགས་ཏེ་མཛད། དགུང་ལོ་ཉི་ཤུ་རྩ་དགུ་པ་ལྕགས་ཕོ་སྟག་གི་ལོ་གསར་མཚམས་སུ་ཀོང་ལུང་རལ་གསུམ་གྱི་གཙོ་བོ་ཕལ་ཆེར་མར་སྟེང་དུ་བསགས་ནས་རྒྱ་སྔ་མའི་རྗེས་ཀྱི་མི་ཤ་ཆགས་པ་ཁ་མཆུ་ཆེ་བ་ཐུག་པ། ནོར་དངོས་པོ་ཤོར་གོད་ཆེར་བྱུང་བ་རྣམས་ལ། སྙིང་ནོན་གོད་གསུབ་ཀྱི་ཆེད་དུ་རྟ་ཕྱུགས་སྟོབས་ཆེ་བའི་གནང་སྦྱིན་མཛད། ལོ་གསུམ་གྱི་རིང་ལ་འཐབ་རྩོད་རྐུན་ཇག་མེད་ཅིང་རི་རྒྱ་ཀླུང་རྒྱ། བུ་ལོན་ལ་བསྙད་པའི་གཏེས་ནང་ལེན་སོགས་བྱུང་ན་ཆད་པ་ཡོད་པའི་ཁྲིམས་ཡིག་ཆེན་མོ་བཅོས། རྒྱའི་གུང་དཔོན་གཉིས་ཁྲིམས་གཅོད་ཡུལ་སོ་སོའི་བློ་ཆད་རྣམས་བསྐོས་གནའ་བསྒགས་ཤིང་ཁྲྀམས་འགལ་དུ་གཏེ་བསྡུས་ས་མཚམས་ཀྱང་ཆིམས་མི་ལུང་པའི་ངང་ལ་ཕྱིན་རྒྱ་ལ་ཡན། ཉང་ཁའི་ཤུ་གྱིང་མན་ཉིན་ལམ་བཅུ་གཉིས་ཙམ་ཡོད་པ་ཐམས་ཅད་རྒྱ་འོག་ཏུ་བཅུག །དེའི་ཁོངས་སུ་མ་གཏོགས་པའི་ཉང་ཁ་སྟོད་པ་བྲག་ལུང་ཉང་གསུམ་ལ་མི་གནོད་པའི་ཁྲིམས་ཀྱང་མཛད་པས། ཡུལ་ཁམས་བདེ་སྐྱིད་ལོ་ལེགས་ནད་མེད་པ་དང་ལྡན་པར་གྱུར།

ས་ཕོ་འབྲུག་གི་ལོ་ལ་དགའ་ལྡན་མ་མོའི་གཙུག་ལག་ཁང་གི་སྤན་བད་བཏང༌། དྭགས་པོའི་གྲྭ་སློབ་ཀྱིས་ཕུལ་བའི་གསེར་འཕྲུ་ཡང་བཙུགས། ལྕགས་མོ་ལུག་གི་ལོའི་སྟོན་མཇུག ། སྐུ་རབས་སྐུ་མཆེད་ཀྱིས་གདན་དྲངས། འབྲུ་མདའ་དང༌། སྐུ་རབས་སུ་བྱོན། སྦྱིན་བདག་རྣམས་ཀྱིས་འབུལ་བ་ཞབས་ཏོག་བྱས་ཤིང༌། ཆོས་དང་ཟང་ཟིང་གི་ལོངས་སྤྱོད་ཀྱི་བགོ་བཤའ་ཡང་མཛད་དུས་འདིར། ཐམས་ཅད་མཁྱེན་པ་ཡིད་བཟང་རྩེ་བ་ཙཱ་རི་སྐོར་བ་ལ་ཕེབས་པ་དང་དུས་མཚུངས་སུ་བྱུང་ནས་སྐུ་མདུན་དུ་མཇལ། ཞབས་མཐིལ་གྱི་རི་མོ་ཧོར་ཡིག་གསར་གྱི་རྒྱལ་ཞེས་པའི་ངོས་འཛིན་ཡང་ཞུས་ཤིང༌། ཆོས་དྲུག་ཆེན་མོ་དང༌། དམ་ཚིག་རྒྱ་མཚོའི་ལུང་གསན། དཔོན་སློབ་བསྟེན་ཡུན་ཐུང་ཡང༌། ཐུགས་ཤིན་ཏུ་ཉེ་བ་གུས་བ་དང་ལྡན་པའི་ཞལ་སློབ་ཀྱི་མཆོག་ཏུ་གྱུར། སླར་ཡང་དགའ་ལྡན་མ་མོར་བྱོན་ཏེ། བཙུན་པ་བཙུན་དབང་ཐོབ་པ་སུམ་བརྒྱ་ཙམ་ལ་རྒྱུད་འབུམ་གྱི་ལུང་མཛད་པའི་སྐབས་སུ། ལུང་ཞུ་བ་རྣམས་ཀྱིས་རྒྱུན་མཆོད་བྱས་ཤིང་ཉེར་འཚེ་དང་བྲལ་བས་གཉན་ཆ་ཡང་མ་བྱུང་ཞིང་ཆབ་དཀར་གྱི་རི་ཁྲོད་དགེ་འདུན་སྒང་དུ་བཞུགས་པ་ན། རྣམ་རྟོག་ཆོས་སྐུའི་ཡིན་ཚུལ་གྱི་མགུར་ཡང་མཛད། ད་ནས་རྒྱ་ལོ་གསུམ་གྱི་ཟླ་བ་འགའ་ཞིག་མ་ཐམས་པའི་སྐབས་སུ་ཆབ་དཀར་གྱི་ནང་དུ་མི་གཅེས་པ་ཞིག་བསད་པའི་རྒྱ་འགའ་བྱུང་བ་ལ་རྒྱ་དཔོན་གཉེར་པ་རྣམས་ཀྱིས་ཆད་པ་གཅོད་པ་ཙམ་གྱིས་མི་ཚངས་པས། དམག་གིས་སྡིགས་པའི་འཇུན་ལུགས་འཐད་ཞུ་བ་ལ་འཁྲུག་པ་ཞི་བའི་ཐབས་སུ་རྒྱ་བྱས་ནས་དམག་བྱེད་པ་བན་དེའི་བྱ་བར་མི་འགྲོ་བས། རོ་རྩ་ལ་བབས་ཆུག་ལ་སྟང་སྤྲོད་ལེན་གྱིས། ངེད་ཀྱིས་ཆད་པའི་དོང་དུ་བན་དམག་བསྡུས་ནས་གཏོར་མ་རྒྱག་པ་ཡིན་གསུངས། ཀར་སྲིད་རྣམས་ལ་གོ་ཆ་ལག་ཆ་གཏན་ནས་མི་དགོས། ཕྱར་དར་རོལ་ཆ་སྦྲ་ཆ་ཐེར་ཐམས་ཅད་ཁྱེར་ཤོག་ཅེས་པའི་བཀའ་ཤོག་བཀྲམ། མོན་སྙིང་ཚལ་དུ་སྒར་བཏབ་ཏེ་བསྐང་གསོའི་རྒྱུན་དང་ཐུན་གཏོར་མཛད་ནས་བབས་ཀྱི་ཞུ་བ་མ་ཚུད་པ།

འཛིན་པ་རྣམས་ཀྱིས་ཀྱང་ཟློག་པའི་རྣམ་པ་དང༌། བསམ་ཆུང་འགའ་ཞིག་གིས་བན་དེ་ཁ་ཡར་བསད་པའི་ཆེད་དུ་མདའ་གཞུ་ཁྱེར་ ཏེ་གྲུ་ཆུང་ལ་བརྟེན་ནས་འོངས་པའི་གཞུ་འོད་མ་ཆགས་ཅིང་ཆུ་ལ་ཤོར་ནས་ངན་སེམས་ རང་སར་ཡལ་ཞིང༌། ཐལ་གཏོར་གཡབ་མོའི་ཟློག་པ་བྱེད་པ་རྣམས་ལའང་འཕྲལ་དུ་མི་རུང་བ་བྱུང༌། ཁྱད་པར་གཙང་པོ་ཡང་རྒྱུན་ཕྱོགས་ལས་འགྱུར་ཏེ་གྲོང་གི་ཉེ་ལོགས་ཀྱི་ཞིང་དང་ར་བ་སོགས་ཁྱེར་བ་དང༌། རླུང་འཚུབ་ཆེན་པོ་ཁང་པ་གཡོ་བ་དང་ཙམ་ལན་མང་དུ་གྲོང་དེ་ཉིད་ཁོ་ནར་འཁོར་བས་འགྱོད་ཅིང་སྐྲག་དངངས་ཆེ་བར་བྱེད་པ་ལྟར། མི་གཅེས་པ་རྣམས་འཕྲལ་དུ་ཤི་བ་སོགས་བཀྲ་མི་ཤིས་པའི་རྣམ་པ་དུ་མ་རྒྱུན་དུ་བྱུང་ངོ༌། །བན་དམག་གྱེས་ནས་མར་སྟེང་དུ་བྱོན་ཏེ། དགུ་གཏོར་དང་འགྲིག་པ་ཞིག་གི་ཚེ་དར་ནག་ཅིག་རླུང་གིས་བསྐྱོད་དེ། སྒོ་ལྕོག་གི་སྟེང་དུ་ཤོར་བ་ཡུན་རིང་དུ་བཟུང་མཁན་མེད་ཀྱང་འགྲེང་བ་མངོན་སུམ་དུ་མཐོང་བ་རྣམས་སྐྱི་བུང་ཞེས་བྱེད་པའི་ཟིལ་དང༌། ཆོ་འཕྲུལ་ཆེན་པོ་བྱུང་སྐབས་དེར་ཞིང་སྐྱོང་གི་སྤྱན་འདྲེན་བསྟོད་བསྐུལ་ཡང་རྩོམ་པར་མཛད། ཡང་སྐབས་ཞིག་དུང་མོད་པ་ལ་ཆོས་སྐྱོང་རྦད་པས། སྤྲུལ་པའི་ཚོགས་ཀྱིས་གྲོང་ཐམས་ཅད་ཁེངས་པ་སོགས། དྲག་པོའི་ཕྲིན་ལས་ཀྱིས་སྐྱེ་བོ་མང་པོ་བཏུལ་ལོ།། རྐྱེན་ཕུ་ལུང་གསུམ་གྱིས་སྒོ་གོང་འོག་མ་འཆམས་པ་ལ་ནོར་རྫས་མང་དུ་གནང་སྟེ། དུས་ཕྱི་རབས་ཀྱི་བར་དུ་གཏན་འཇགས་བཀའ་དྲིན་ཆེ་བ་མཛད། སྐུ་མདུན་དུ་བློ་གཏད་ཞུས་པའི་ཚན་ཅི་རིགས་ཀྱིས་བསམ་ངན་སྐྱེས་པ་ལ། ཆོས་སྐྱོང་བསྐུལ་བ་མེད་ཀྱང༌། ཞིང་སྐྱོང་གི་ཆོ་འཕྲུལ་མངོན་སུམ་དུ་མཐོང་ནས་དེ་དག་ཚེའི་དུས་འཕྲལ་དུ་བྱས་པ་སོགས་འདིར་མ་སྨོས་པ་གཞན་ཡང་མང་རབ་འབྱུང་བས་ཆོས་སྐྱོང་གིས་བཀའ་ཉན་ཅིང་ལས་བྱེད་པར་འདུག་གོ་ཞེས་གུས་པ་དང་མི་ལྡན་པ་རྣམས་ཀྱང་ཡིད་ཆེས་རྒྱུན་དུ་གནག་ཕྱུགས་ཀྱི་རྫིས་མགོ་སྐྱོང་བ། རྟ་ལྷིང་མའི་ཁྱུ་འཇོག་པ།

ཕྱག་ནས་ཀྱི་འབུན་གཏོང་ལེན་སོགས་འཇིག་རྟེན་པ་དང་སྒོ་བཏུན་ནས་མཛད་པ་ལྟར་ཡོད་ཀྱང༌། ཐུགས་དམ་བསྐྱེད་རྫོགས་ཁྲིགས་སུ་བཅད་པ་ལས་མི་གཡེལ་བ་དང༌། སྐུ་གཟུགས་ཕྱག་དཔེ་བཞེངས་པ་བླ་མ་དང་དཀོན་མཆོག་གི་མཆོད་པ་ལྟར་ཆགས་དང་དུས་དུས་སུ་མཛད་པ། གྲྭ་པ་སྦྱིན་བདག་སྐྱོང་བའི་ཐབས་ཀྱྀས་ཡོ་ལང་འཁྲུགས་བསྡུམས་རྣམས་ཀྱང་ཕན་པའི་དགོངས་པ་མ་གཏོགས་རང་འདོད་ཕུག་བཅུག་གི་སེལ་དང༌། ངན་ཐབས་ཀྱིས་གཞན་ལ་གནོད་པ་ལ་ཅི་མི་སྙམ་པར་མངའ་འོག་ཏུ་འཇུག་པའི་སྦྱོར་བ་མི་གནང་བས་ཐམས་ཅད་ཡིད་རྟོན་དུ་རུང་བའི་གནས་སུ་བཟུང་ཞིང༌། ཐུགས་དང་མ་མཐུན་པ་ལའང་དམག་ཁྱེར་བཙོན་འཛིན་སོགས་མ་མཛད་ཀྱང་མི་རུང་བའི་ཆད་པ་ཆོས་སྐྱོང་གིས་བཅད་པས་ལྗིང་ནོན་ཆེ་བས་ཐམས་ཅད་ཆུད་པ་ཡིན་ནོ།། ངེས་འབྱུང་གི་ཐུགས་དང་ལྡན་པས། བླ་མ་གོང་མ་གཉིས་ཀྱི་རྣམ་ཐར་ལྟར། ཆོས་བཤད་སྒྲུབ་ལ་བརྩོན་པས་རང་གཞན་གྱིས་དོན་སྒྲུབ་པར་འདོད་ཀྱང༌། འཇིག་རྟེན་བློས་མ་ཐེང་བས་དེ་ལྟར་མ་བྱུང་ཡང་ཡང་གསུངས། དེའི་སྐབས་ཤིག་ཏུ། ཆོས་རྗེ་དབུ་རི་བ་ཆོས་ཀྱི་དབང་ཕྱུག་ཅེས་བྱ་བ་དྭགས་ཀོང་རྣམས་སུ་ཕྲིན་ལས་དང་ལྡན་པ་བྱུང་བས་ཀྱང་མཇལ་ཞིང་ཆོས་ཀྱི་འབྲེལ་བ་ཞུས། ཙཱ་རི་རིན་ཕུག་གི་དགོན་པ་བཏབ་ནས་རྗེས་སུ་ཕྱག་ཏུ་འབུལ་བར་ཞུས་བའི་རྟེན་འབྲེལ་གྱིས་དུས་ཕྱིས་དགོན་པ་མ་ལག་ཐམས་ཅད་ངེད་པ་ལ་འབུལ་བ་འབྱུང༌། དེ་ནས་དགའ་ལྡན་མ་མོར་སྐུ་མཚམས་ཐུགས་དམ་ལ་རྩེ་གཅིག་ཏུ་བཞུགས་པའི་ཟླ་བ་འགའ་ཤས་སོང་བའི་དུས་སུ་ཆོས་རྗེ་མཐོང་བ་དོན་ལྡན་པ་བོམ་འབོར་སྒང་ཆེ་ཆུང་དང༌། རབ་སྒང་ཡན་གདུལ་བྱའི་དོན་མཛད་ནས་ཟུར་མང་དང་ཀརྨ་དགོན་དུ་ཕེབས་ནས། གཟིམ་ཁང་རྩིག་པའི་སྐབས་ཤིག་ཏུ་སྐུ་ཁམས་མ་སྙོམས་པ་རྒྱུན་རིང་བ་བྱུང་བའི་སྐད་ཆ་རིམ་པས་གསན་པ་ལ། ཞུ་ཡིག་ཁྱེར་བའི་བོང་ཆེན་རྐང་བཙུགས་སུ་བཏང་བའི་ཞུ་ལེན་འཁོར་བྱུང་བས་ཐུགས་ཀྱིས་མ་བཟོད་པར་ཀོང་པོར་གདན་དྲངས་ཏེ་བཞུགས་ན་འཐད་པའི་དགོངས་པ་ཤར་ཏེ།

ས་མོ་སྦྲུལ་གྱི་ལོ་ཟླ་བ་བདུན་པའི་ཚེས་བདུན་ལ་དགའ་ལྡན་མ་མོ་ནས་བཏེག །བྲག་གསུམ་ནས་དམར་ཚ་ཐུང་དང་བཞེད་རོག་ལ་སོགས་པའི་ལྷོ་སྟོད་སྨད་དུ། རྫ་དགོན་པའི་གདན་ས་པ་དང༌། རྒྱ་སྟོན་བློ་བཟང་གྲགས་པ། རྒྱ་སྟོན་ངག་དབང༌། གྲགས་པ་ཁུ་དབོན་སྦོ་ཏོ་བླ་མ་རྒྱལ་མཚན་སེང་གེ་ལ་སོགས་པས་འབུལ་བ་ཞབས་ཏོག་བྱས། ཆོས་ཀྱི་འབྲེལ་བ་ཞུས་ཤིང་ལམ་པར་གྱི་སྐྱ་སེར་བྱིངས་ཀྱིས་ཀྱང་གུས་པས་བཏུད་དེ། རི་བོ་ཆེའི་དགོན་པའི་གཙུག་ལག་ཁང་མཇལ། ནག་ཚང་ཆེན་མོར་མཁན་སློབ་སྒོམ་པ་མ་ཆེན་སོགས་ཀྱིས་གཞི་ལེན་བཟང་དུ་ཞུས༌། ཆོས་རྗེ་མི་གཡོ་མགོན་པོ་དང་མཇལ་ཕྲད་སྤྱི་པས་མངོན་དུ་གྱུར་བ་ནི་མ་བྱུང་ནའང་རྣམ་པ་གཉིས་སྤྱན་འདྲེན་པའི་མཇལ་བ་དང༌། ངོ་མཁྱེན་རེས་བྱུང་བ་ཡིན་ཞེས་གཞི་བྱེས་ཁ་ཅིག་སྨྲའོ།། དེ་ནས་ངོམ་ཆུ་འགྲམ་དུ་མཁན་ཆེན་རྩོད་ཀྱམ་གུའི་ཤྲིའི་ཞལ་སྔ་ནས་ཀྱིས་གཙོ་མཛད། སྒར་དཔོན་རྣམ་པས་བསུ་བ་མཛད་ཅིང༌། དཔལ་ཀརྨའི་གདན་ས་ཆེན་པོར་དཔོན་སློབ་ཞལ་མངོན་དུ་མཇལ། སྐུ་སྐྱོས་བསྙེལ་དྭངས་ཀྱི་འབུལ་བ་རྒྱ་ཆེར་ཕུལ། གཞི་ལེན་གནང་སྦྱིན་ཡང་མཛད། ཟླ་བ་འགའ་ཞིག་གི་བར་དུ་བཞུགས་པའི་དུས། གྲུབ་ཆེན་ཀརྨ་པའི་རིགས་ཀྱི་དབོན་བརྒྱུད། དུས་ཕྱིས་དྲུང་སི་ཏུ་རིན་པོ་ཆེ་བར་གྲགས་པ་དེ་ཉིད་ཀྱིས་ཆོས་ལུང་མང་དུ་ཞུས་ཤིང་དད་མོས་ཤིན་ཏུ་ཆེ་བར་གྱུར་ལ་འབྲོང་བུ་གུ་ཤྲཱི་གྲགས་བློ་བས། བླ་མ་གོང་མ་རྣམས་ཀྱི་བཀའ་འབུམ་གྱི་ལུང་ཅི་རིགས་ཞུས། གདོང་སྒམ་པོ་པ་ཆོས་ཀྱི་རྒྱལ་མཚན་གྱིས་ཀྱང་དབང་བཀའ་རྗེས་གནང་ལུང་མང་རབ་ཞུས་ཤིང༌། ལྷོ་ལ་ཡག་པས་མཛད་པའི་དྭགས་པོའི་ཆོས་བཞི་རྩ་འགྲེལ་སོགས་ལུང་དཀོན་པ་ཁ་ཡར་དེ་ཉིད་ལས་ཕར་ཡང་གསན་ཞིང་ཆོས་འབྲེལ་ཟབ་མོ་དང་ལྡན་ནོ།། སྐབས་ཞིག་བར་ཆད་རྩོམ་པའི་མཚན་མ་གཟིགས་ཏེ། དེ་འདུལ་བའི་བསྐྲད་པ་དྲག་པོ་མཛད་པས། ཆོས་རྗེ་མཐོང་བ་དོན་ལྡན་པ་སྐུ་ཁམས་ལེགས་བར་དངས་ནས་ཡོར་མདར་བྱོན།

རིམ་གྱི་ཀོང་པོར་ཕྱགས་འདེགས་པའི་སྔ་འགྲོས་པ་བརྫངས། ཐུགས་ཐག་བཅད་ནས་ལྷ་སྟེང་དུ་བྱོན་པ་ན་རབ་བྱུང་བསྙེན་རྫོགས་ཞུ་བ་མང་པོའི་མཁན་པོར་གསོལ་བ་བཏབ་པས་འགྲོ་བ་མི་ལེགས་པ་འདུག་གསུངས་པའི་ཞལ་ཏ་ཡང་ཡང་མཛད་ཀྱང་ནན་གྱིས་ཞུས་ནས་བྱོན་ཏེ་རབ་བྱུང་བསྙེན་རྫོགས་ཀྱི་ཆོ་ག་ཚར་ཞིང་འབུལ་བ་གྲུབ་རྗེས་སྐུ་གྲིབ་ཀྱིས་བློ་བུར་དུ་བསྙེལ་བ་བྱུང་བ་ལ། ཐམས་ཅད་བྲེད་པར་གྱུར་ཞིང༌། སྐུ་རིམ་མང་དུ་སྒྲུབ་པ་དང༌། ལྷག་པར་ཐུགས་དམ་ཀྱི་མཐུས་སོལ་མྱུར་བ་བྱུང༌། སླར་ཡོར་མདའ་ཞེས་པར་བཞུགས་དུས་སྔགས་པ་ཞིག་གིས་སྐུ་རིམ་ནུས་པ་ཡོད་པའི་བསྙེན་པ་དྲག་པོ་བྱས་པས། དེའི་མཚན་མོ་ཤི་བའི་རྗེས་སུ་སྐུ་ཁམས་བདེ་སྐྱེད་ཆེ་བ་བྱུང་ནས། སྒོམ་སྡེ་ནང་ཡ་གཉིས་ཀྱྀས་ས་ཆ་བརྒྱུད་དེ་བྱོན་པ་ལ། ནང་ཆེན་ཚང་གསར་བའི་དགེ་བཤེས་སོ་སོས་འབུལ་བ་ཞབས་ཏོག་བྱས་ཤིང༌། ཆོས་ལུགས་དང་སྐུ་སྐྱོས་གང་རྒྱས་ཀྱིས་གདབ་ལན་ཡང་གནང༌། ཁྱུང་ཕོ་གསེར་རིས་གཡུ་རིས་ཕྱོགས་སུ་ལམ་གཏོད་དོ། །ལྷོ་རོང་དུ་ནང་སོ་ཀུན་དགའ་རྒྱལ་མཚན་གྱི་ཕར་ཚུར་ཕེབས་ལམ་གྱི་ཞབས་ཏོག་ཡང་དག་བསྒྲུབས། ཆོས་ཀྱི་རྗེ་ཀརྨ་པའི་སྒར་ཡང་དེའི་རྗེས་སུ་རིམ་པས་བཏེག་ནས་གདུལ་བར་བྱ་བའི་བླ་དཔོན་རྣམས་གཙོ་བོར་གྱུར་བའི་བན་སྐྱ་མཐའ་དག་གིས་བསྙེན་བཀུར་དང་དུ་བཞེས་བཞིན་དུུ་བཤུལ་ཇི་ལྟ་བར་ཕེབས། དགུན་གྱི་དུས་ཀློ་ལམ་དཀར་ནག་ནས་སྔ་ཕྱིར་བྱོན་པའི་དཔོན་སློབ་བསུ་པའི་འུ་ལག་དང་བཅས་པ་ལ་ཉེར་འཚེ་ཕྲ་མོ་ཙམ་ཡང་མེད་པར་ཀོང་པོར་ཕེབས། རིམ་གྱིས་སྟག་རྩེ་དང་དགའ་ལྡན་མ་མོར་བྱོན་ནས་བཞུཌ། ལྕགས་ཕོ་རྟ་ལོའི་དབྱར། ཆོས་གྲྭ་ཆེན་པོ་རྩེ་ཐང་ནས། ཆོས་ཀྱི་རྗེ་ནམ་མཁའ་བློ་གྲོས་དཔོན་སློབ་རྣམས་མཇལ་དུ་བྱོན་པ་ལ་གསུང་ཆོས་མདོར་བསྡུས་བཞེད་པ་དང་སྦྱར་བ་གནང་བས། ཞལ་སློབ་ཀྱི་གཙོ་བོ་གཅིག་ཏུ་གྱུར། ཐུགས་གུས་པ་དང་ལྡན་པས་དབོན་པོ་སྨོན་ལམ་རྡོ་རྗེ་པའི་ཡི་གེ་ཀློག་སློབ་པ་ཡང་མཛད་དོ།།

ཆོས་རྗེ་ཀརྨ་པའང་དགའ་ལྡན་མ་མོ་ལ་སོགས་པར་ཕེབས། གཞི་ལེན་འབུལ་བ་རྒྱ་ཆེར་ཕུལ་ཏེ་ཕྱིར་བཏེག་ནས་རྩེ་བླ་སྒང་དང་གསའ་ཕུའི་གནས་ཀྱི་བར་དུ་རིམ་གྱིས་བཞུགས། དཔོན་སློབ་གཉིས་ཀའི་སྐུ་ཁམས་ཀྱང་བདེ་མི་བདེ་རེས་འཇོག་ཡོད་པ་བྱུང་བས། སྐུ་རིམ་སྔགས་རྒྱུན་གསུང་སྒྲོགས་བསྐང་གསོ་རྒྱུན་དུ་བཙུགས་པས། ལྕགས་མོ་ལུག་ནས་སྐུ་ཁམས་ཅུང་ཟད་བདེ་སྐྱེད་ཡོད་པ་དང༌། གལ་ཆེ་བའི་གྲྭ་སློབ་ཡོན་བདག་རྣམས་དང་མཇལ་ཞིང༌། བསྙེལ་དངོས་འབུལ་བ་ཡུལ་དགོན་སོ་སོས་ཕུལ་བའང་བཞེས། ངེད་རང་གི་བློ་འདོད་མ་ཚིམ་པ་མེད་པས་སེམས་བདེ་བ་ཡིན་གསུངས། བསླབ་བྱ་གང་དགོས་སོ་སོ་ལ་གནང༌། རྟོགས་ལྡན་བསམ་གྲགས། རྟོགས་ལྡན་ཆོས་བཟང༌། དགེ་བཤེས་ཀུན་རྒྱལ། བླ་མ་རྒྱ་འདེམ། དགེ་བཤེས་བློ་གྲོས་མགོན་པོ་ལ་སོགས་པ་དམ་ཚིག་དང་ལྡན་པའི་ཞལ་སློབ་དང། གསོལ་གཟིམ་སོགས་ཉེ་གནས་ཉུང་འདུས་མ་གཏོགས། དཔོན་གསོལ་ཇ་པ་པདྨ་བསམ་འགྲུབ་དང༌། གཉེར་ཆེན་གྲགས་པ་གཞོན་ནུའི་ཐོགས་དྲངས་གཉེར་ལས་འཛིན་རྣམས་འབྲེལ་བ་གཅོད་པ་དང༌། སོ་སོའི་གཞི་ལ་བརྫངས་ནས་སྐུ་མཚམས་དམ་པ་དང༌། ཐུགས་དམ་རྫོགས་པའི་རིམ་པ་ཟབ་མོ་སྒོམ་པའི་ཁྲིགས་སུ་བཅད་པ་ལ་བཞུགས། སྐུ་མདུན་པ་རྣམས་ཀྱང་སྐུ་རིམ་གསོལ་འདེབས་ལ་བརྩོན་པར་གནས་པའི་སྐབས་སུ། སྙིགས་མའི་དུས་ཀྱི་འགྲོ་བ་རྣམས་ཀྱི་བྱེད་སྤྱོད་ལ་སྐྱོ་བ་སྐྱེས་ནས་མགུར་མཛད། དེ་ལྟར་དགུང་ལོ་བཞི་བཅུ་ཞེ་དྲུག་ཡན་དུ། ཕྲིན་ལས་རྣམ་པ་བཞིའི་སྒོ་ནས་གདུལ་བར་བྱ་བའི་དོན་རྒྱ་ཆེར་མཛད་པ་ལས། འགྲོ་བ་དུ་མའི་མགོན་སྐྱབས་བླ་མའི་བླ་མ་ལྟ་བུར་གྱུར་པ། ཆོས་རྗེ་ཀརྨ་པ་མཐོང་བ་དོན་ལྡན་གྱི་ཞལ་སྔ་ནས་དང༌། སྟག་ལུང་ཆོས་རྗེ་ཀུན་སྤངས་བྱང་ཆུབ་རྒྱ་མཚོ་བ་ལ། བཀའ་ལུང་གདམས་པ་འབུལ་བར་མཛད་ཅིང༌། མཁས་པ་དང་གྲུབ་པའི་སྐྱེས་བུ་དང༌། མི་ཆེན་དུ་མས་ཀྱང་ཞབས་ལ་གཏུགས་ཤིང༌། ཆོས་གསན་པས་ཞལ་སློབ་ཀྱང་དབུས་དང་ཁམས་ཕྱོགས་སུ་བྱོན་པ་དུ་མའི་ནང་ནས།

ཁྱད་པར་དུ་འཕགས་པ་རྣམས་ནི། བླ་མ་རིན་པོ་འཇམ་དཔལ་བཟང་པོ། མཁན་ཆེན་གུ་ཤྲཱི་དཔལ་འབྱོར་དོན་གྲུབ། མཁན་ཆེན་ཐམས་ཅད་མཁྱེན་པ་འགོས་ལོ་ཙཱ་བ་གཞོན་ནུ་དཔལ། ཆོས་ཀྱི་རྗེ་ནམ་མཁའ་བློ་གྲོས། ཀརྨ་སི་ཏུ་རིན་པོ་ཆེ། འབྲོང་བུ་གྲགས་བློ་བ། གནས་ནང་གདན་ས་པ་གྲགས་པ་འོད་ཟེར། སློབ་དཔོན་རིན་པོ་ཆེ་བླ་མ་རྒྱལ་མཚན་པ། ཆོས་རྗེ་དབུ་རི་བ་ཆོས་ཀྱི་དབང་ཕྱུག །རྒྱ་སྟོན་ངག་དབང་གྲགས་པ། སྤོ་ཏོ་བ་རྒྱལ་མཚན་སེང་གེ །ཕུ་ལུང་དགོན་ཐོག་ཀརྨ་པ་བསོད་ནམས་ལྷུན་པོ། རྟོགས་ལྡན་ཆོས་ཀྱི་བཟང་པོ་ལ་སོགས་པའི་ཕྲིན་ལས་ཕྱོགས་མཐར་སྐྱོང་བ་མང་པོ་དང༌། ལྷོ་རོང་ནང་སོ་ཀུན་དགའ་རྒྱལ་མཚན། སྒོམ་སྡེ་ནང་ཡ་གཉིས་སོགས་མི་ཆེན་མང་པོའང་ཟབ་རྒྱས་ཆོས་ཀྱིས་འབྲེལ་བའི་རྣམ་དཀར་བཟང་པོར་སྦྱོང་བ་ལ་སོགས་པ་མཛད་པ་ཕལ་ཆེར་མཐར་ཕྱིན་ཏེ། དགུང་ལོ་བཞི་བཅུ་ཞེ་བདུན་པ་ཆུ་ཕོ་སྤྲེལ་ལོ་གསར་པ་ནས། ནམ་མཁའ་ཡོངས་སུ་དག་པ་ལས། མེ་ཏོག་གི་ཆར་ཁ་དོག་སྣ་ཚོགས་པ་ཉིན་རེ་བཞིན་འབབ་པ་ཕལ་ཆེར་མི་ཟིན་ཞིང༌། ཅུང་ཟད་ཟིན་པ་རྣམས་མོད་ལ་ཡར་འགྲོ་བ་དང༌། ཁྱད་པར་ནམ་མཁའ་འཐིབ་པའི་དུས་ཁ་བ་བུ་ཡུག་འཚུབ་པ་དང་ནོར་བའི་མེ་ཏོག་དཀར་ཤས་ཆེ་བའི་ཆར་ཞ་ལའི་སྟེང་དུ་ཕྱགས་རྒྱུ་ཡོད་དམ་སྙམ་པ་བར་མ་ཆད་པར་བབས་པས། དྲུང་དུ་འཁོད་པ་རྣམས་དད་གུས་ཡ་མཚན་གྱི་བློ་དང༌། སྐུ་ཁམས་མི་འཚོ་བའི་ལྟས་ཡིན་ནམ་སྙམ་དུ་བྲེད་པའི་རྣམ་པ་སེམས་ཐེ་ཚོམ་སྐྱེ་བ་བྱུང༌། ཆོས་རྗེ་མཐོང་བ་དོན་ལྡན་པའི་དྲུང་ནས་ཡར་འཕྲོད་རྟག་ཏུ་གནང་བ་དང༌། ཕྱིར་ཞུ་འཕྲོད་རྒྱུན་ཆགས་སུ་འབུལ་ཞིང་ཡོད་པ་ལ། རྟོགས་ལྡན་བསམ་གྲགས་པ་ལ་སོགས་པས་ཞུ་ངག་ཐེ་ཚོམ་སྐྱེས་ཚུལ་འཕུལ་བས། ངེད་དཔོན་སློབ་གཉིས་ཀ་ཡུན་དུ་མི་འཚོ་བ་དང༌། བྱེ་བྲག་ཏུ་དེ་ནས་སྔོན་ལ་གཤེགས་པའི་ལྟས་ཡིན་གསུང་བ་བྱུང་ཞེས་གསོལ་ཇ་བ་ཡེ་ཤེས་དཔལ་ལ་སོགས་པའི་ངག་ལས་ཐོས་སོ།།

དེ་ནས་དམ་ཚིག་དང་ལྡན་པ་རྣམས་ཀྱིས་བརྟན་བཞུགས་ཡང་ཡང་ཕུལ་ནའང༌། ཐུགས་སྣ་ཐུང་བའི་ཞལ་ཏ་མ་གཏོགས་ཞལ་བཞེས་གང་ཡང་མ་གྲུབ་ཅིང༌། སྟོན་ཟླ་ར་བ་ཞེས་ཀོང་པོའི་གྲོང་རྩིས་པ་རྣམས་ཀྱིས་ཐ་སྙད་དུ་བྱེད་པ་ཟླ་བ་ལྔ་པ་ཤར་ནས། ཐུགས་དམ་གྱི་རྟེན་རྣམས་དབུ་སྔས་སུ་སྤྱན་དྲངས་ཏེ། མཆོད་པ་རྒྱས་པ་བྱེད་དུ་བཅུག་ནས། གསུང་ངག་བཅད་དེ་ཕལ་ཆེར་ཐུགས་དམ་ཁོ་ན་གནང༌། ཚེས་གསུམ་ལ་དབོན་པོ་ཤཱཀྱ་དབང་ཕྱུག་དང༌། གཉེར་ཆེན་གྲགས་པ་གཞོན་ནུའི་ཐོགས་དྲངས་ལ། ངེད་རང་ལ་འདས་པའི་རྗེས་སུ་དགོངས་རྫོགས་བྱེད་ལུགས་འདིལྟར་གྱིས། གཙོ་བོར་ཆོས་རྗེ་རིན་པོ་ཆེའི་དགོངས་པ་ལེན་དགོས་ པ་སོགས། ཞིབ་རྒྱས་ཀྱི་ཞལ་ཏ་མང་དུ་མཛད་པའི་སྐབས་སུ། དབོན་པོ་ཤཱཀྱ་དབང་ཕྱུག་གིས་ཉིད་བཞུགས་པར་གསོལ་བ་མྀ་ཐེབས་ན། སྤྲུལ་སྐུ་འབྱུང་བའི་ས་ཆའི་མིང་གསལ་བར་ཞུ་ཞེས་ཡང་ཡང་ཞུས་པས། ཏྲེར་འོང་གསུངས་ཤེས་བླ་མ་ཤཱཀྱ་དབང་ཕྱུག་ཟེར་རོ། །ཚེས་བཞིའི་ཉི་མ་ཤར་མཚམས་སུ། རྗེ་བཙུན་སྒྲོལ་མ་དང༌། ཆོས་རྗེ་དེ་བཞིན་གཤེགས་པ་བྱོན། མཆོད་རྫས་ཤོམས་ཤིག་ཅེས་ལན་མང་དུ་གསུངས་པའི་འཕྲོལ། གཉེར་ཆེན་གྲགས་པ་གཞོན་ནུས་སྐུ་བརྟེན་པ་ལས། སེངྒེའི་ཉལ་སྟབས་སུ་མཛད་དེ། ཞི་བའི་དབྱིངས་སུ་སྙོམས་པར་ཞུགས་སོ།། དེ་དང་མཚུངས་པར་འཇའ་ཚོན་དཀར་པོ་དར་ཐག་བརྐྱང་བ་འདྲ་བ་སྦ་ལ་ཁ་ནས་གླང་བུའི་རིའི་བར་ལ་འབྲེལ་བའི། ཡལ་གའི་སྣ་གཅིག་གཟིམ་ཁང་ལ་ཡུན་རིང་དུ་ཐུག་པ། སུམ་མཁར་ཡུལ་པ་ཕལ་མོ་ཆེ་དང༌། དགའ་ལྡན་མ་མོ་བ་རྣམས་ཀྱིས་མཐོང་ངོ༌། །དེའི་མོད་ལ་བཞུགས་པའི་སྟེང་དུ་གདན་དྲངས་ཏེ། བཟང་པོའི་འདུག་སྟངས་ཀྱིས་བཞུགས་པའི་སྐུ་ལ་རུས་པའི་རྒྱན་དྲུག་དང༌། དབུ་རྒྱན་ཞུས། མཆོད་པའི་བཀོད་པ་རྒྱས་པ་བཤམས་ཏེ། ཞལ་སློབ་རྣམས་ཀྱིས་གསོལ་བ་ཞག་ཞེ་དགུའི་བར་དུ་བཏབ་པའི་ཚེའང༌། ལྷའི་མེ་ཏོག་གི་ཆར་ཉིན་རེ་བཞིན་བབ་པ་དང༌། འཇའ་འོད་ཀྱི་དྲ་པས་བར་སྣང་ཁྱབ་པ་ཡུལ་མི་ཐམས་ཅད་ཀྱིས་མཐོང་བ་དང༌།

སྐབས་འགར་ནམ་མཁའ་ལ་ཌཱ་མ་རུའི་སྒྲ་གསལ་པོ་གྲགས་པ། ཉེ་བར་གནས་པ་རྣམས་ཀྱིས་ཐོས་སོ། །གསོལ་དཔོན་པདྨ་བསམ་གྲུབ་དང༌། གཉེར་ཆེན་གྲགས་པ་གཞོན་ནུས་ཐོགས་དྲངས་རྣམས་ཀྱིས། ཆོས་ཀྱི་རྗེ་ཀརྨ་པ་མཐོང་བ་དོན་ལྡན་པའི་དྲུང་དུ་འབུལ་བ། སྒར་པའི་གུ་ཤྲཱི་དང་དཔོན་རྣམ་པ་མི་མང་དང་བཅས་པ་ལ། རྣམ་བཞག་དང་འགྱེད། ཀོང་ལུང་རལ་གསུམ་གྱི་ཀར་སྲིད་གཙོ་བོར་གྱུར་བའི་དགོན་པ་ཐམས་ཅད་ཀྱི་བླ་མ་རྣམས་ལ་རྣམ་བཞག །གྲྭ་པ་རྣམས་ལ་འགྱེད། སུམ་མཁར་དུ་སྐྱ་སེར་སྟོང་ཕྲག་མང་པོ་ལ། ནག་སྟོན་བཟང་བཤམས་ཡོད་པ་གྲུབ་ཅིང༌། ཆོས་ཀྱི་རྗེ་མཐོང་བ་དོན་ལྡན་གྱི་བཀའ་བཀོད་ཇི་ལྟར་ཕེབ་པ་བཞིན། སྐུ་གདུང་རིལ་པོར་དགའ་ལྡན་མ་མོའི་གཙུག་ལག་ཁང་དུ། བྱང་ཆུབ་ཆེན་པོའི་མཆོད་རྟེན་གྱི་བྲེ་དང་བུམ་པའི་མཚམས་སུ་བཞུགས་ཤིང༌། ནང་རྟེན་བྱང་ཆུབ་ཆེན་པོའི་གསེར་སྐུ། དབུས་ཀྱི་ས་ཆ་སྐྱིད་ཤོད་འཕྲང་ཁར་བཞེངས་ཏེ། དགའ་ལྡན་མ་མོའི་གཙུག་ལག་ཁང་དུ་སྤྱན་དྲངས་རབ་ཏུ་གནས་པ་དགའ་སྟོན་དང་བཅས་པ་གྲུབ་ཅིང༌། དུས་ཀྱི་མཆོད་པ་རྒྱུན་ལྡན་ཡང་བཙུགས་སོ།། ༈¿¿ངོམ་པ་བྱ་བྲལ་བ་ནམ་མཁའ་རྒྱལ་མཚན་ནི། མདོ་ཁམས་ངོམ་གྱི་ཡུལ་དུ་ལྷ་ལྡོང་དཀར་པོའི་རྒྱུད་ལས། དཔོན་ཆེན་རྒྱལ་བཟང་པོ་སོགས། ས་སྐྱ་པའི་ཕྲིན་ལས་འཛིན་ཞིང༌། དུ་དབེན་ཤའི་ལས་ཀ་རིམ་པར་བཟུང་བའི་བརྒྱུད་ནང་པ་རྒྱལ་བཟང་ཞེས་གྲགས་པའི་སྲས་ཏེ། ལྕགས་ཕོ་ཁྱིའི་ལོ་ལ་སྐུ་འཁྲུངས་ཤིང༌། འཁྲུངས་མ་ཐག་ནས་སྐུ་རིམ་པའི་བླ་མ་རྣམས་ཀྱིས་གསེར་གྱི་མཆོད་རྟེན་དང༌། མེ་དཔུང་དུ་མཐོང་བའང་བྱུང༌། ལོ་བཞི་ནས་རི་བོ་ཆེར་སློབ་གཉེར་མཛད། ལོ་དྲུག་པའི་དུས་བྱ་རོག་གདོང་ཅན་ཞལ་གཟིགས། ལོ་དགུ་པའི་དུས་རི་ཁྲོད་དུ་བྱོན་ཏེ། གཅོད་ཡུལ་གྱི་ཉམས་ལེན་མཛད་པའི་ཚེ། ཡུམ་ཆེན་མོ་དང༌། མ་གཅིག་ལབ་སྒྲོན། ཕ་དམ་པ་སོཌ་མང་པོའི་ཞལ་གཟིཌ། བླ་མ་སངས་རྒྱས་པ་ལ་ནི་གུའི་སྐོར་གསན་པས། རྨི་ལམ་སྤྲུལ་བསྒྱུར་ཞིང་སྦྱཽང་སོགས་ལ་ཚེགས་མེད་ཅིང༌།

རྨི་ལམ་དང་མངོན་སུམ་ཁྱད་མེད་པ་བྱུང༌། གནས་ལུཌ་ཀྱི་རྟོགས་པའང་མངོན་དུ་གྱུར་ནས་ཆུའི་བཅུད་ལེན་ཡང་མཛད། དེ་ནས་བྱ་བྲལ་མཛད་པར་དགོངས་ཏེ། ཆོས་བྲོས་ལ་བྱོན་ཀྱང༌། ཁྱུང་ཐོ་ལར་མ་ཐར་ནས་ཚུར་ལྡོག་པའི་ཚེ། གཞིས་ན་ལེན་མཁན་བཏང་བ་རྣམས་འབྱོར་པས་དབང་མེད་དུ་ཁྱིམ་དུ་བྱོན། ཡབ་ཡུམ་གྱི་གསུང་གིས་ཁྱིམ་ཐབས་ཀྱི་ཚུལ་མི་བྱེད་ཀ་མེད་དུ་གྱུར། ཆོས་རྗེ་དེ་བཞིན་གཤེགས་པ་དགུང་ལོ་བརྒྱད་པ་དང་མཇལ་བའི་ཚེ། བྱང་ཆེན་མཆོད་རྟེན་བུམ་ནང་དུ་ཐུབ་སྐུ་མེ་ལོང་དུ་གཟུགས་བརྙན་ལྟར་གསལ་བ་ཞིག་བུད་མེད་རུས་རྒྱན་ཅན་ཞིག་གིས། ཁྱོད་རང་གི་ལྷ་སྐལ་གྱིས་ཟེར་ནས་གཏད་པ་རྨིས། ཡང་རྨི་ལམ་དུ་ཆོས་རྗེ་རིན་པོ་ཆེས་ཞབས་མགོ་ལ་བཀོད་ནས། ཁྱོད་ནི་ལས་དང་སྐལ་བར་ལྡན།། ཕྱོགས་བཅུའི་རྒྱལ་བའི་བྱིན་རླབས་འཇུག། དབང་བཞིའི་དོན་ལ་མི་རྨོངས་ཤིང༌།། ཉམས་རྟོགས་ཕུན་སུམ་ཚོགས་པར་འགྱུར།། ཞེས་གསུངས་པ་དང༌། སྙིང་ནང་དུ་ཆོས་རྗེ་བཞུགས་ནས་ངོ་སྤྲོད་ཀྱི་བརྡའ་བསྟན་པ་སོགས་བྱུང་བས། གནས་ལུགས་ལ་ངེས་ཤེས་ཁྱད་པར་ཅན་རྙེད། སྨར་ཁམས་སུ་བྱོན་སྐབས་ཞིག་རྦབ་ཆེན་པོ་བྱུང་བ་སྡིག་མཛུབ་གཏད་པས་འཐོར་བ་དང༌། ཟླ་སྟོད་དུ་ཕ་ཝང་ཞིག་གི་སེར་ཀར་ཕྱག་མཛུབ་གཏད་དེ། འདིར་ངའི་སློབ་དཔོན་གྱི་སློབ་མ་གྲོང་ཆོག་པ་ཞིག་ཡོད་པ་འདྲེན་དགོས་གསུངས་ནས། རྡོ་ཁ་ཕྱེས་པའི་བར་དུ་སྲོག་ཆགས་ན་བུན་བུ་མོ་འདྲ་བ་ལ་མིའི་ཁ་སྣ་དོད་པ་ཞིག་བྱུང་བར་གཟུངས་སྔགས་བརྗོད་ཅིང་བྱིན་རླབས་མཛད་པས་གར་སོང་ཆ་མེད་དུ་གྱུར་བ་སོགས་ངོ་མཚར་གྱི་མཛད་པ་དུ་མ་བསྟན། བླ་མ་དཀོན་མཆོག་དཔལ་ལ་མཁའ་འགྲོ་སྙིང་ཐིག་ཞུས་སྐབས་འོད་གསལ་གྱི་འཆར་སྒོ་འབྱམས་ཀླས་པ་དང༌། ཕྱག་མཆོད་ཀྱི་ཀ་པཱ་ལའི་སྟེང་ན་དབུས་སུ་དུས་འཁོར། མདུན་དུ་བདེ་མཆོག །གཡས་སུ་ཀྱེ་རྡོར། གཡོན་དུ་འཇིགས་བྱེད། རྒྱབ་ཏུ་མཱ་ཡཱ་རྣམས་ཀྱི་དཀྱིལ་འཁོར་རྫོགས་པར་གཟིགས། བླ་མ་སངས་རྒྱས་པ་ལ་བི་མ་སྙིང་ཐིག་ཞུས་སྐབས།

ཏེར་པེ་དང༌། རེ་ཡམ་ཀྱི་རི་གཉིས་སྐྱིལ་ཀྲུང་གིས་ཁྱབ་པའི་རྣམ་སྣང་ཞལ་གཟིགས། གཞན་ཡང་སོ་སོ་ནས་བཤད་པའི་ཡོན་ཏན་ཐམས་ཅད་བརྙེས། དེ་སྐབས་ཞིག་ཏུ་ཡབ་ཡུམ་གཤེགས་པའི་དགོངས་རྫོགས་སུ་རྟེན་བཞེངས་མང་པོ་དང༌། འཚོགས་པ་ཁྲི་ཕྲག་གསུམ་ཙམ་འདུས་པའི་ཤིད་སྟོན་ཆེན་མོ་མཛད། གྲལ་དབུར་སི་ཏུ་བཀྲ་ཤིས་རྒྱལ་མཚན་པ་སོགས་བླ་མ་མང་དུ་སྤྱན་དྲངས། འབུལ་འགྱེད་བློས་མི་འཁྱུད་པ་ལྟ་བུ་མཛད། དེ་ནས་སྡེ་སྲེད་གཞན་ལ་སྤྲད་ནས། ཉིད་ཁྱིམ་ནས་རབ་ཏུ་བྱུང་བ་དང༌། ཡབ་ཡུམ་གྱི་དགེ་རྩ་བསྒྲུབ་པའི་ཕྱིར། དངོས་པོ་སྟོབས་ཆེན་བསྣམས་ནས་དབུས་སུ་བྱོན། ཇོ་བོ་རིན་པོ་ཆེའི་དྲུང་དུ་གསེར་ཀོང་གཅིག །དངུལ་ཀོང་གཉིས། ཀོང་རྒྱག་དང་བཅས་པ་བཙུགས། གསེར་ཆབ་ལན་མང་དུ་གསོལ། བལ་ཡུལ་འཕགས་པ་ཤིང་ཀུན་ལ་གསེར་གདུགས་ཕུལ། གསང་བདེ་མཚུར་གསུམ་སོགས་ས་སྐྱ་མན་ཆད་དུ་དགེ་འདུན་རྣམས་ལ་མང་འགྱེད་དང༌། བླ་མ་བཟང་དགུ་ལ་འབུལ་བ་མཛད། ཞབས་ཕྱི་རྣམས་ཕྱིར་བཟློག་ནས་ཉིད་ཚོགས་ཆེན་པོའི་མཁན་པོ་རྒྱལ་དབང་ལས་རབ་ཏུ་བྱུང་བ་དང་བསྙེན་པར་རྫོགས་པའི་དངོས་བོར་བསྒྲུབས། སྤྱིར་དུས་སྔ་ཕྱི་ངེས་མེད་དུུ་ས་བཟང་འཕགས་པ། ལོ་ཆེན་སྐྱབས་མཆོག་དཔལ། ཆོས་རྗེ་ཀུན་བཀྲས་པ། བློ་གསལ་བ། སྒ་རུ་བ། རྒྱ་མ་བ། ཀརྨ་དཀོན་གཞོན། གཡག་ཕྲུག་སངས་རྒྱས་དཔལ། འུག་པ་ལུང་གི་བླ་ཆེན་ཁུ་དབོན། གནས་རྙིང་མཁན་ཆེན། ཆོས་རྗེ་ཉི་བཟང་བ། བློ་གྲོས་དཔལ་བ། བཙོང་ཁ་བ། སྤྱན་སྔ་བསོད་གྲགས། སྐྱེས་མཆོག་རིན་བཟང༌། འབྲི་ཁུང་དྷརྨ་རཱ་ཛ། ཆོས་རྗེ་དཔལ་བཟང་བ། པན་ཆེན་ཤཱ་རི་པུུ་ཏྲ། ཀརྨ་པ་རོལ་པའི་རྡོ་རྗེ། མཚུར་བུའི་སློབ་དཔོན་ཆེན་པོ། མཁན་ཆེན་མགོ་བློན་པ། རྟོགས་ལྡན་ཤཱཀྱ་འོད། མཁན་ཆེན་བསོད་ནམས་བཟང་པོ། དགྲ་བཅོམ་ཡོན་ཏན་བློ་གྲོས། ཆོས་རྗེ་བྱམས་ཆོས་པ། ཕག་གྲུའི་སྤྱན་སྔ་བསོད་ནམས་དཔལ། ནད་པ་ཡོན་ཏན་དཔལ། ཤིང་མགོ་རིན་པོ་ཆེ། དབུ་མ་པ། གོ་ཤྲཱི་དོན་གྲུབ་འོད་ཟེར།

སི་ཏུ་ཆོས་ཀྱི་རྒྱལ་མཚན། བཀའ་བཞི་པ་རཏྣ་ཤྲཱི། རིན་པོ་ཆེ་རཏྣཱ་ཀ་ར། མཛོ་ར་བ། མགོན་པོ་རྒྱལ་མཚན། བཀའ་བཅུ་དར་མ་རིན་ཆེན། རོང་སྟོང་བཀའ་བཅུ་པ། རྟོགས་ལྡན་མཚོ་དཀར་པ། ཡོན་རིན་པ། བློ་གྲོས་ཡངས་པ། ཞྭ་དམར་མཁའ་སྤྱོད་དབང་པོ་སོགས་གཙང་དབུས་ཁམས་གསུམ་གྱི་བླ་མ་མཆོག་གྱུར་བརྒྱ་དང་སུམ་བཅུ་བསྟེན་ཅིང༌། དེ་དག་ལས་དབང་ཁྲིད་གདམས་ངག་མཐའ་ཀླས་པར་ནོད་པར་མཛད་ཀྱང༌། རྩ་བའི་བླ་མ་ནི་ཆོས་རྗེ་དེ་བཞིན་གཤེགས་པ་ཉིད་ལ་མཛད་ཅིང་ཐབས་ལམ་རྩ་རླུང་གི་ཡོན་ཏན་མཐའ་དག་ནི་རྗེ་ཡོན་རིན་པ་དང༌། རྟོགས་ལྡན་མཚོ་དཀར་བ་ལས་བརྙེས་སོ།། མཚོ་དཀར་བ་ལ་བསྙེན་སྒྲུབ་ཞུ་བའི་ཚེ། རླུང་ཕྱག་སོར་དུ་དྲང་བ་དང་སྲན་མའི་རྡོག་པོ་ཤངས་ནས་རྔུབ་སྟེ་ཕྱག་སོར་དུ་འདོན་པ་སོགས་བྱུང༌། རྗེ་དེ་བཞིན་གཤེགས་པ་ལས་ཕྱག་རྒྱ་ཆེན་པོའི་གདམས་པ་ནོད་པས་དངོས་པོའི་གནས་ལུགས་ལྷན་སྐྱེས་བདེ་བ་ཆེན་པོའི་རང་བཞིན་ཇི་ལྟ་བ་བཞིན་དུ་གཟིགས་པའི་གོ་འཕང་བརྙེས། དེ་ནས་ཁམས་སུ་ཕེབས་འགྲབ་རྒྱལ་དུ་གཟིམ་སྤྱིལ་མཛད་ནས་བཞུགས། ལྷ་འདྲེའི་ཆོ་འཕྲུལ་མང་དུ་བྱུང་ཡང་བརྫི་བར་མ་ནུས། གློག་མང་པོ་འགྱུ་བའི་ཚེ་རྩེད་མོའི་ཚུལ་གྱིས་འདི་བཟུང་ངམ་གསུངས། ཉེ་གནས་ཀྱིས་བཟུང་བར་ཞུས་པས་རྡོ་ཞིག་གིས་མནན་ཚུལ་མཛད་དེ་གློག་རེངས་པས་འོད་ཀྱིས་ཉིན་མོ་ལྟར་གསལ་བ་བྱུང༌། ཡང་རྡོ་དེ་བླངས་ནས་བཏང་པའི་ཚུལ་མཛད། རྔོན་པས་བདག་པའི་ཁྱི་དང་ཤ་བས་སྐྱབས་ཞུས་པ་དང་བྲག་ལ་འདམ་ལྟར་བརྫི་བ་སོགས་རྫུ་འཕྲུལ་མང་དུ་བསྟན། རྒྱ་ནག་ཏུ་གྲུབ་ཆེན་བིརྺ་བའི་ཞབས་འབྲེང་དུ་རྫུ་འཕྲུལ་གྱིས་བྱོན། རྒྱལ་པོས་ཀྱང་གུས་པ་བྱས། དེ་བཞིན་གཤེགས་པའི་ཆགས་ཕྱི་མཛད་ནས་སླར་བོད་དུ་ཕེབས་ཏེ་རྣམ་རྒྱལ་སྒང་དུ་ཆོས་རྗེ་དཔོན་སློབ་ལྔ་བརྒྱ་སྤྱན་དྲངས་ཟླ་བ་གཅིག་ཏུ་ཆོས་འཁོར་བསྐོར། དགེ་འདུན་ཡང་ཁྲི་ཕྲག་ཙམ་འདུས་ཏེ་དེ་དག་ལ་ཞབས་ཏོག་མཛད། ཆོས་རྗེ་རིན་པོ་ཆེར་དགོན་སྡེ་རྣམས་དང༌།

གནས་གཞི་བཅོ་བརྒྱད། བློན་པོའི་བུ་བཅོ་བརྒྱད་སོགས་འདོག་པ་ཀུན་དང་ངོམ་གྱི་སྡེ་ཚང་མ་བཀའ་འབངས་སུ་ཕུལ་ལོ།། རེ་ཞིག་ན་ངོམ་པ་རྣམས་ཁས་བཙན་ཅིང་མངའ་ཐང་རྒྱས་པར་བརྟེན། མ་བཟོད་པའི་ཕྲག་དོག་གིས་རི་བོ་ཆེ་བས་ཕུག་བྱས་ནས། ད་ར་བ་ཚང་དང་མཐའ་བཞི་ཟླ་རྔད་ངོམ་གསུམ་རོང་བོ་དང་བཅས་པ་ཀུན་བགྲོས་ནས་དམག་བྱས་ཏེ་ས་སྒང་དགོན་པ་བསྲེགས་པ་སོགས་བྱས། དེའི་ཚེ་རྗེ་འདིས་དྲག་པོའི་སྤྱོད་པ་བསྟན་ཏེ། དམག་དང་བཅས་པས་དེ་དག་ཐམས་ཅད་ཕམ་པར་བྱས་ནས། རི་བོ་ཆེ་པའང་ཞབས་སུ་བཅུག་ལྷ་ཁང་དང༌། རྟེན་གསུམ་ཡང་སྔར་ལས་ལྷག་པར་བཞེངས་ཤིང་དར་རྒྱས་སུ་མཛད། འདི་དག་གི་སྐབས་སུ་སྐུ་མི་སྣང་བར་གྱུར་བ་དང༌། ཆུ་དང༌། མེ་དང་ལྷའི་སྐུར་མཐོང་བ་དང༌། བུ་ཆུང་དང༌། ཨ་ཙ་ར་ལྟ་བུས་སྣང་བ་སོགས་རྫུ་འཕྲུལ་གྱི་བཀོད་པ་མང་པོ་བསྟན་པ་འབྲི་བར་མ་ལངས་སོ།། རྗེ་དེ་བཞིན་གཤེགས་པ་ཞི་བར་མནལ་ནས་སྤྲུལ་བའི་བཀོད་པ་དང་མཇལ་འདོད་དྲག་པོས་གསོལ་བ་བཏབ་པ་ལས། སྐབས་ཞིག་ཉི་མ་འོད་ཟེར་འབར་བ་སྐུ་པང་དུ་བྱུང་བ་དང༌། གླང་པོ་ཆེའི་ཕྲུ་གུ་དཀར་པོ་ཞིག་གསོས་པ་མནལ་ལམ་དུ་བྱུང་བའི་ནང་པར་རྣལ་འབྱོར་པ་མ་སྨད་གསུམ་པ་ཞིག་གཟིགས་པས་ལྟས་ཁྱད་པར་བ་འགའ་ཞིག་ཀྱང་བྱུང༌། བྱིས་པ་དེ་ཕག་ཏུ་ཁྲིད་ནས་ཁྱེད་ངའི་བླ་མའི་སྐུ་སྐྱེ་ཡིན་ནམ་ཞུས་པས་ཡིན་གསུངས། ཡང་སུ་ཡིན་བྱས་པས། ང་ནི་སྐྱེ་མེད་བརྗོད་པ་ཀུན་དང་བྲལ།། གནས་མེད་གནས་བྲལ་འཁོར་བའི་སེམས་ཅན་རྣམས།། མ་ལུས་ཐར་པའི་གནས་སུ་འདྲེན་པའི་ཕྱིར།། སྐྱེ་འགྲོ་ཀུན་གྱི་དཔལ་དུ་བདག་གྱུར་ཏོ།། ཞེས་གསུངས། འོ་ན་ད་གར་འབྱོན་ཞུས་པས། ན་མ་ཚར་བར་ཡུལ་གཞན་མི་འགྲོ་འདུག་གསུངས། ཁྱེད་ཀྱི་སྙན་པ་བསྒྲག་དགོས་ཞུས་པས། ཅེས་པའི་ཚིག་དེ་ད་རུང་ཞག་བར་གསང་དང་གསུངས་ཡོན་ཏན་ཅི་མཁྱེན་ཞུས་པས། ཨ་ཨཱ། ཨི་ཨཱི། ཨེ་ཨཻ། ཨུ་ཨཱུ། ཀ་ཁ་ག་གྷ་ང༌། ཞེས་གསུངས། དེར་སྤྲུལ་པའི་སྐུར་ངེས་པ་ཐོབ་སྟེ་ཞབས་ཏོག་ཡང་དག་མཛད་ནས་ལོ་དྲུག་གི་བར་དུ་དེར་བཞུགས།

དེ་ནས་སྤྲུལ་པའི་སྐུ་སྒར་ཆེན་གྱིས་སྤྱན་དྲངས་པའི་ཚེ་ལྷོ་རོང་བར་དུ་བྱོན། དེ་ནས་མ་བསྐུངས་ལུང་དུ་བྱོན་ཏེ། དེའི་གནས་སྒོ་དབྱེ་བར་དགོངས་ནས་ཡེ་གོང་དུ་ཕེབ་པའི་ཚེ་འབྱུང་པོའི་ཆོ་འཕྲུལ་སྣ་ཚོགས་བྱུང་ཡང་མ་ཚུགས། མཁའ་འགྲོ་རྣམས་དང་རྡོ་རྗེའི་གླུས་དྲིས་ལན་ཀྱང་མཛད། རྡོ་རྗེ་ལུས་ཀྱི་གནས་ལུགས་གསལ་བར་གཟིགས། དེ་ནས་གནས་སུ་གསང་ནས་གཤེགས་པའི་ཚེ་ཞིང་སྐྱོང་སེང་གདོང་རི་རབ་ཙམ་ཞིག་གིས་སེང་གེ་ཁོ་རང་ལས་ཆུང་ཙམ་ཞིག་འགྱེད་པ་དང༌། འཕྲང་ལ་ལྕགས་ཐག་སུམ་སྒྲིལ་གྱི་སྙི་འཛུག་པ་དང༌། མདའ་རྡོའི་ཆར་འབེབས་པ་སོགས་ཆོ་འཕྲུལ་དུ་མ་བསྟན་ཀྱང་གཉུག་མ་དེ་བཞིན་ཉིད་ཀྱི་ངང་དུུ་ལ་བཟླས་པས་མ་ཚུགས། ཞག་ལྔའི་བར་དུ་མཁའ་འགྲོས་ལམ་སྣ་བྱས་ཏེ་གནས་རྣམས་གཟིགས། ལྷ་སྐུ་དུ་མའི་ཞལ་ཕྱེས། ཕག་མོ་ཞལ་གཉིས་མའི་སྐུ་ཞིག་སྤྱན་དྲངས་གནས་བདག་ར་རྒོད་དུ་བརྫུས་ནས་བྱུང་བ་ལ་ཆོས་བཤད། ནུབ་གཅིག་མཁའ་འགྲོ་མ་སྔོན་མོ་དཔག་ཏུ་མེད་པ་འདུས་ནས་ཚོགས་འཁོར་བསྐོར་བའི་ཚེ། ཆོས་རྗེ་ཀརྨ་པ་དང༌། ཀརྨའི་ཀུན་སྤངས་རིན་པོ་ཆེ་དང༌། བཀའ་བཞི་པ་རྣམས་ལ་ཚོགས་སྐལ་འབུལ་བ་གཟིགས། དྲུང་ཉིད་ཀྱིས་ཚོགས་དེ་བཞེས་པས་རྡོ་རྗེ་རྣལ་འབྱོར་མ་དང་དབྱེར་མེད་དུ་གྱུར་ཅིང་ཟག་མེད་ཀྱི་བདེ་བས་གང་བའི་ཉམས་ཤར། དེ་ནས་ཡེ་གོང་དུ་ཕེབས་ཏེ་གདུལ་བྱ་རྣམས་ལ་ཆོས་བསྟན་པའི་ཚེ་ནམ་མཁའ་ལ་སྐྱིལ་མོ་ཀྲུང་གིས་བཞུགས་པ་དང༌། རྡོ་བ་འདམ་ལྟར་དུ་བརྫི་བ་སོགས་རྫུ་འཕྲུལ་དུ་མ་བསྟན། ཧ་ཡང་དཀར་པོ་སོགས་གཞི་བདག་རྣམས་ཀྱིས་སྲོག་སྙིང་ཕུལ། སྤོ་བོ་དར་སྣ་དགོན་དུ་བཞུགས་ཚེ་དགེ་བཤེས་ནམ་མཁའ་སོགས་ཀྱིས་ཐེ་ཚོམ་གཅོད་པའི་ཕྱིར་ནམ་མཁར་འཕུར་བ་དང༌། རྡོར་དྲིལ་ནམ་མཁར་འཇོག་པ་སོགས་མཛད། ཁ་བ་དཀར་དུ་བྱོན་པའི་ཚེ་ཨེ་ཝཾ་ན་བཞུགས་དུས་བདེ་མཆོག་གི་དཀྱིལ་འཁོར་ཡོངས་རྫོགས་ཞལ་གཟིགས། མཁའ་འགྲོ་གནས་སར་དུ་གྲུབ་ཆུ་བཏོན།

དེ་དག་ཏུའང་རྫུ་འཕྲུལ་མང་པོ་མཛད། སྔོ་ཕུན་རིལ་སྒྲུབ་ཀྱི་བུམ་པ་ལ་ཕྱག་ནས་མཛད་པས་མང་དུ་འཕེལ། སྡོ་མ་གློང་བྱ་བའི་མི་ཞིག་གིས་ཁྱེད་གྲུབ་ཐོབ་ཡིན་ཟེར་བས་ངའི་ཁང་པའི་ཀ་བ་འདི་ལ་ནས་འབྲུ་འགའ་འཛུགས་དགོས་ཟེར་བར་ཐུགས་འུར་ནས་ཕྱག་ནས་མཛད་པས་འབྲུ་རྣམས་ཀ་བ་ལ་ཕྲེང་བ་ལྟར་བསྐོར་ནས་ཕྱེད་ཙམ་ནུབ་པ་བྱུང༌། སྟག་ཤོད་ཀྱི་ཁྲི་དཔོན་ལ་མགོན་པོའི་གཏོར་དབང་མཛད་པས་ནམ་ཕྱེད་བྱ་རོག་གིས་གཏོར་མ་དངོས་སུ་བླངས། དེ་ནས་ངོམ་དང་སྤོ་བོ་སོགས་སུའང་ཕེབས་རྟེན་འབྲེལ་ཞིག་གིས་ལྷ་སར་ཕེབས་པ་ཤར་བས་ཇོ་བོ་དང་མཇལ་བའི་ཚེ་ངས་གནས་ལུགས་ཀྱི་དོན་ཇི་བཞིན་རྟོགས་པ་ཡིན་ན་ནས་འབྲུ་ཆགས་པར་གྱུར་ཅིག །ཅེས་ནས་གཏོར་བས་དབུ་རྒྱན་གྱི་ངོས་སུ་ནས་འབྲུ་ལྔ་ཚོམས་སུ་ཆགས། ཇོ་བོའི་ཐུགས་ཀ་ནས་འོད་ཟེར་ལྔ་ལྡན་བྱུང་བ་ཉིད་ཀྱི་ཐུགས་ཀར་ཐིམ། སྣེ་གདོང་དུ་གོང་མས་སྤྱན་དྲངས་ཤིང་མཆོད། སྲིན་པོ་རིའི་བདེ་མཆོག་གིས་མཇལ་དར་བཞེས་པའི་ཚུལ་མཛད། བྱ་བྲལ་འདྲ་བ་ཞིག་གིས་ཇོ་བོ་རྗེའི་ཐུགས་ལྗགས་སྤྱན་གསུམ་འབྲེལ་པ་རྩ་སྦུབས་རིང་བསྲེལ་གྱིས་གང་བའི་ནང་དུ་བདེ་མཆོག་ལྷ་ཚོགས་གསལ་པོར་བྱོན་པ་ཐུགས་ལ་རིགས་ལྔ་དང་སྒྲོལ་མའི་ས་བོན་རང་བྱོན་དུ་ཡོད་པ་ཞིག་ཕུལ། དེ་ནས་ཁམས་སུ་ཕེབས་ཏེ་ངོམ་དུ་ཇོ་བོའི་སྐུ་ཚད་སོགས་རྟེན་བཞེངས་འགའ་རེའང་མཛད། དེ་ནས་ཀཾ་པོ་གནས་ནང་དུ་ཕེབས་ནས་སྒྲུབ་པ་མཛད་པའི་ཚེ། ང་མི་འཆི་བ་ཞིག་འོང་བར་གདའ་གནས་འདིའང་ཁྱད་པར་འཕགས་པས་དེ་ཙམ་ཞིག་འོང་ཐོང་གསུངས། ཆོས་འབྱུང་སྟེང་དུ་གནས་ཕྱི་ནང་གི་དགེ་བཤེས་མང་པོ་ལ་ཁྲིད་བཏབ། དེར་རྡོ་ལ་ཞབས་རྗེས་ཞིག་ཀྱང་བྱོན། མཁར་ཙར་མེ་ཉག་ཐར་གྱི་འབུམ་ལ་རབ་གནས་མཛད་པས་ནས་འབྲུ་བདུན་ནམ་མཁའ་ལ་ཆགས། སྔོ་མདོ་ན་དབང་བསྐུར་མཛད་སེམས་བསྐྱེད་གསུངས་པས་ཉིན་གསུམ་དུ་མེ་ཏོག་གི་ཆར་བབས། སྤངས་ཕུག་ཏུ་རྡོ་གཅལ་གྱི་གསེབ་ནས་མཁའ་སྤྱོད་མའི་སྐུ་རང་བྱོན་ཞིག་བཏོན།

དབང་བསྐུར་རབ་གནས་སེམས་བསྐྱེད། བདེ་བ་ཅན་གྱི་སྨོན་ལམ་རྣམས་གང་དུ་མཛད་པའི་སར་མེ་ཏོག་གི་ཆར་སོགས་ངོ་མཚར་མང་པོ་རྒྱུན་དུ་འབྱུང་བ་སྣང་བས་འབྲི་བར་མ་ལངས་སོ།།

འབྲང་ཆུང་བྱ་བའི་རི་ཁྲོད་དུ་བཞུགས་པའི་ཚེ། ས་ར་ཧ་ཞལ་གཟིགས་བརྡའི་སྒོ་ནས་ཞུ་ལན་མཛད་དེ་མཐར་ཉིད་ལ་ཐིམ་པ་བྱུང༌། དེ་ནས་གླང་ཆེན་འགྱིང་རིར་ཕེབ་པར་དགོངས་ནས་མི་ཉག་ཏུ་བྱོན། འཇམ་དབྱངས་གྲགས་པ་དང་མཇལ་ཕྲད་མཛད། དར་མདོ་ནས་བརྒྱུད་ཝ་ཝུ་ཤན་དུ་ཕེབས་དེར་མཁའ་འགྲོ་ལྔ་དང་མཇལ་ཞིང་སྒྱུ་མའི་རོལ་རྩེད་མཛད། འཕགས་པ་སའི་སྙིང་པོས་སྐུ་དངོས་སུ་བསྟན་ནས་ཕྱག་རྒྱ་ཆེན་པོའི་ཁྲིད་སྩལ། དེ་ནས་ཀན་ཅུར་ཕེབས། དེ་ནས་རིམ་པར་ཆིན་འདུ་ཧུར་ཕེབས། དེ་རུ་རྒྱལ་བུས་དཀར་བྱ་བྲལ་བའི་ངག་ནས་གྲུབ་ཐོབ་ཀྱི་ལོ་རྒྱུས་ཐོས་པས་སྤྱན་དྲངས། བདེ་མཆོག་དང༌། རྒྱལ་བ་རྒྱ་མཚོའི་དབང་སོགས་གྱིས་རྗེས་སུ་བཟུངས། དེ་ནས་གླང་ཆེན་དུ་བྱོན། དེར་དགྲ་བཅོམ་པ་ལྔ་བརྒྱའི་ཁང་པར་ཕེབ་པའི་ཚེ། གཡས་ངོས་རིམ་བཞིན་བརྩིས་ནས་བྱོན་པས་དྲུག་ཅུ་རེ་བཞིའི་མཚམས་ལ་མཉམ་བཞག་མཛད་པ་ཞིག གཡོན་ནས་དེ་བཞིན་བརྩིས་པར་ཡང་རེ་བཞིའི་ས་དེར་ཕྱག་མཛུབ་ནམ་མཁར་གཏད་པ་ཞིག་འདུག །དེ་རྟེན་འབྲེལ་བཟང་གསུངས། ཅི་ལགས་ཞུས་པས་མཉམ་བཞག་མཛད་པ་འདི་ངས་སྟོང་པ་ཉིད་ཕྱིན་ཅི་མ་ལོག་པར་རྟོགས་པའི་བརྡའ་ཡིན། ཕྱག་མཛུབ་ནམ་མཁར་གཏད་པ་འདི་མི་རིང་བར་ང་མཁའ་སྤྱོད་དུ་འགྲོ་བའི་བརྡའ་ཡིན་གསུངས། རྒྱ་བོད་ཀྱི་མཚམས་འདིར་སྨྱོན་པའི་བརྟུལ་ཞུགས་ཅན་ཞིག་སོགས་ང་ལ་སྤྲུལ་པ་བདུན་འོང་བར་འདུག་གསུངས། ཀུན་ཏུ་བཟང་པོའི་དྲུང་དུ་ཕེབས་ཚེ་ཚོགས་འཁོར་མཛད། ནམ་མཁའ་ལ་གར་བསྒྱུར་ནས་འབྱོན་པ་མང་དུ་མཛད་ནས། གནས་འདིའང་བཟང་ང་སྔར་དང་མི་འདྲ་བར་ཀུན་ཏུ་བཟང་པོའི་ཐུགས་ཀར་ཐིམ་ནའང་དབང་ཆེ་སྙམ་པ་ཞིག་བྱུང་ད་ངའི་བསམ་པ་འགྲུབ་པ་ཡིན་གསུངས། བཅོ་ལྔ་ལ་ཆོས་རྗེ་ཀརྨ་པའི་ཟླ་མཆོད་མཛད། ཀུན་ཏུ་བཟང་པོ་ལ་གསེར་གསོལ། འཕན་ཆེན་ཞིག་ལ་ཆོས་རྗེའི་སྐུ་དང༌། འཁོར་བའི་གནས་ལ་ཕྱི་ཕྱག་འཚལ་བའི་བྱ་བྲལ་པ་དེས་ཕྱོགས་བཅུའི་རྒྱལ་བ་མཆོད། ཅེས་སོགས་བྲིས་ནས་ཕུལ།

ཚེས་བཅུ་བདུན་གྱི་ནུབ་མོ་མཁའ་སྤྱོད་དུ་གཤེགས་པའི་མགུར་བཞེངས། ཟླ་བ་དང་པོའི་ཚེས་གཅིག་ལ་ནམ་མཁར་འཇའ་འོད་ཀྱི་དཀྱིལ་དུ་རྡོ་རྗེ་རྣལ་འབྱོར་མ་དང་འཇམ་དབྱངས་སེང་གེ་ལ་ཆིབས་པ་ཀུན་ཏུ་བཟང་པོ་གླང་ཆེན་ལ་ཆིབས་པ་བཅས་འཁོར་རྣམས་ལ་བསྟན་པས་མཇལ། འཁོར་རྣམས་ཀྱིས་བླ་མ་ངེས་པར་མཁའ་སྤྱོད་དུ་གཤེགས་པ་བདེན་ནམ་ཇི་ལྟ་བུ་ལགས་ཞུས་པས། མཁའ་སྤྱོད་དུ་འགྲོ་བྱ་བ་རྣམ་སྨིན་གྱི་ལུས་འོད་ལྔའི་རང་བཞིན་དུ་གྲོལ་ཏེ་རྡོ་རྗེའི་སྐུར་འགྱུར་བ་ཡིན། དེ་འདྲ་བདག་གིས་ག་ན་འོང༌། དེ་འདྲ་བྱུང་ན་ང་ཆོས་རྗེ་ཀརྨ་པའི་གྲྭ་པ་འབྲིང་ཙམ་ཡིན་པས་ཞབས་ཏོག་ཏུ་འགྱུར། བཟང་ངན་འབྲེལ་ཐོགས་རྣམས་ལའང་དེ་ག་ལེགས་གསུངས། ཚེས་བརྒྱད་ཀྱི་ཉིན་གྲྭ་པ་རྣམས་ལ་འདི་ལྟར་གྱིས་ཀྱི་བཀོད་པ་མཛད། ངོམ་དུ་ཞལ་ཆེམས་སྐུ་རྩེད་ཀྱི་རྣམ་པ་མང་ཞིག་བསྐུར། སློབ་དཔོན་པདྨ་གྲུབ་ཐོབ་བརྒྱད་ཅུས་བསྐོར་བ་གཟིགས། བྱང་སེམས་སྲིད་པ་ཐ་མ་པར་ཞལ་གྱིས་བཞེས། ཚེས་བཅུའི་ནུབ་མོ་སློབ་མ་རྣམས་ལ་རྒྱལ་བ་རྒྱ་མཚོའི་དབང་གནང་ཞིང༌། སྐུའི་བཀོད་པ་དུ་མ་བསྟན། དེ་ནུབ་ གཟིམ་མལ་དུ་ཕེབ་སྟེ་སྒོ་འཕྲེད་གཏན་གྱིས་བཀག་ནས་འགྱེད་གཅད་མ་བྱེད་གསུངས། དེ་ནུབ་གྲྭ་པ་རྣམས་ལ་རྨིས་ལྟས་དང༌། མཐོང་ཉམས་ས་གཡོ་བ་དང༌། སྒྲ་འོད་ཀྱི་ལྟས་མང་པོ་བྱུང་བས་ཐེ་ཚོམ་དུ་གྱུར་ཏེ་ནང་པར་དྲུང་བཞུགས་པའི་སྐར་ཁུང་གི་ཤོག་བུ་བཀྲལ་ནས་བལྟས་པས་ན་བཟའ་རྣམས་རིག་པ་ཙམ་བྱུང༌། དེ་ལས་ཆེར་བཀྲལ་ཏེ་བལྟས་པས་དྲུང་མི་བཞུགས་པར་འདུག །དེ་ནས་སྒོ་ཕྱུངས་ཏེ་ནང་དུ་སོང་བས་ན་བཟའ་དབུ་ཞྭ། སྒོམ་ཤིང་ཕྱག་ཕྲེང་སོགས་འཕྲལ་ཆས་རྣམས་ཀྱི་སྟེང་དུ་མེ་ཏོག་གི་ཆར་ཡམ་མེ་བ་ཞིག་བབ་པ་ལས་གཞན་ཅིའང་མེད་དོ།། དེ་ནས་གྲྭ་པ་རྣམས་ཀྱིས་མ་སེ་དགོན་དུ་དགོངས་རྫོགས་ཀྱི་མང་འགྱེད་བཏང་སྟེ། དེར་ཡང་ལྟས་ངོ་མཚར་བ་མང་དུ་བྱུང༌། གཞན་ཡང་མདོ་དབུས་གཙང་གསུམ་དུ་དགོངས་རྫོགས་རྣམས་སློབ་དཔོན་སྒམ་པོ་པས་ཕྱག་ལེན་དུབཏབ་ནས་བསྒྲུབ་པར་མཛད།

རྗེ་འདིས་དག་མ་དག་གི་སྐྱེ་བ་མང་པོ་དྲན་པའི་ཚུལ་གསུངས་ཤིང༌། ཁྱད་པར་རྒྱ་གར་དུ་རྒྱལ་པོ་མ་སྐྱེས་དགྲའི་སྲས་ཐ་ཆུང་དུ་གྱུར་ནས་བཅོམ་ལྡན་འདས་ལ་མཆོད་པ་དང༌། ཨོ་རྒྱན་དུ་རྣལ་འབྱོར་པར་གྱུར་ནས་ཕག་མོས་བྱིན་གྱིས་བརླབས་པ་དང༌། རྡོ་རྗེ་གདན་དུ་པཎྜི་ཏ་རཏྣ་ཤྲཱིར་གྱུར་པ་དང༌། རྒྱ་བལ་གྱི་མཚམས་སུ་རྣལ་འབྱོར་པ་ཧ་དུ་ཞེས་བྱ་བར་གྱུར་པ་དང༌། དཔལ་ཆེན་རྒ་ལོ་སོགས་ཀྱི་སྔོན་ཚུལ་མང་པོ་དྲན་ཞིང༌། ཆོས་རྗེ་དེ་བཞིན་གཤེགས་པས་ཀྱང་ལུང་བསྟན་པར་མཛད་དོ། །དེ་ལྟར་མཁའ་སྤྱོད་པའི་རྣམ་ཐར་འདི་ནི་བོ་དོང་པའི་སློབ་མ་ཁུ་སྟོན་བསོད་ནམས་གྲགས་པས་མཛད་པ་དང༌། སྒམ་པོ་པས་མཛད་པའི་རྣམ་ཐར་སོགས་ལས་བཏུས་ནས་སྦྱར་བའོ།། ༈¿¿སྒམ་པོ་པ་ཆོས་ཀྱི་རྒྱལ་མཚན་ནི། མཁའ་སྤྱོད་པ་ཉིད་ཁྱིམ་ན་བཞུགས་དུས་ཀྱི་སྲས་ཏེ། ལོ་བཅུ་གཅིག་ལོན་པ་ནས་མཁའ་སྤྱོད་པ་ཉིད་ཀྱིས་དྲག་པོའི་ཕྲིན་ལས་བསྒྲུབས་ཏེ། དགྲ་ཐམས་ཅད་ཕམ་པར་བྱས་དཔའ་བའི་གྲགས་པ་ཐོབ། ཉེར་གཉིས་ཀྱི་བར་དུ་སྲིད་བསྐྱངས་ནས་ཁྱིམ་སྤངས་ཏེ། རབ་ཏུ་བྱུང་མཁའ་སྤྱོད་པ་ཉིད་དང༌། ཆོས་རྗེ་དེ་བཞིན་གཤེགས་པ། ལ་ཕྱི་བ་ནམ་མཁའ་རྒྱལ་མཚན་སོགས་བླ་མ་མང་པོ་བསྟེན། གནས་ངེས་མེད་དུ་བསྒྲུབ་པ་མཛད་ཅིང༌། སྒམ་པོར་ཡུན་རིང་དུ་བཞུགས་པས་སྒམ་པོ་པར་གྲགས། ཆོས་ཉིད་ཀྱི་བདེན་པ་གཟིགས་ཤིང༌། རྩ་རླུང་ཐིག་ལེ་ལ་དབང་ཐོབ་པའི་རྣལ་འབྱོར་པ་ཆེན་པོ་ཞིག་གོ། ན་མོ་མ་ཧཱ་སརྦ་ཛྙཱདརཤ་དྷརྨཱ་ཀ་རཱ་ཡ། མི་ཉག་རྟོགས་ལྡན་བློ་གྲོས་རིན་ཆེན་ནི། གདུང་རིགས་མི་ཉག་གི་རྒྱལ་པོ་ཐའི་ཧཱུ་ལ་སོགས་པའི་གདུང་རིགས་ཀྱི་ནང་ཚན་རྨ་སེ། ཡབ་རྨ་སེ་རྒྱ་གར། ཡུམ་གླིང་བཟང་བསོད་ནམས་སྒྲོལ་མ་གཉིས་ཀྱི་སྲས་སུ་མེ་སྟག་ལོར་ཀརྨའི་ས་ཆ་གྱམ་ཤེར་དུ་སྐུ་འཁྲུངས། རྗེ་དེ་བཞིན་གཤེགས་པ་ཐོག་མར་མཇལ་བས་འཇམ་དཔལ་སྨྲ་སེང་དུ་གཟིགས། རབ་ཏུ་བྱུང་བའི་མཚན་བློ་གྲོས་རིན་ཆེན་ཏུ་བཏག

།སྨོན་འཇུག་གི་སེམས་བསྐྱེད་གནང༌། བདེ་མཆོག་མཁའ་འགྲོ་སྙན་བརྒྱུད་ཀྱི་ཡབ་བཀའ་དང་ཡུམ་བཀའི་དབང་གནང་དུས་བདེ་མཆོག་ལྷན་སྐྱེས་ཀྱི་རྩ་གནས་རྣམས་སུ་ལྷ་དྲུག་བཅུ་རྩ་གཉིས་ཀྱི་ལུས་དཀྱིལ་དང་བ་སྤུའི་ཁུང་བུ་རེ་རེར་ཡང་སངས་རྒྱས་བྱང་སེམས་དཔག་མེད་བཞུགས་པར་གཟིགས། གྲུབ་ཆེན་བརྒྱད་དང་སྐལ་བ་མཉམ་པའི་ཚོགས་འཁོར་མཛད། བཀའ་བརྒྱུད་ཀྱི་ཆོས་འཁོར་ཐམས་ཅད་དང་ཁྱད་པར་ཀརྨ་སྙན་བརྒྱུད་ཀྱི་གདམས་ངག་ཐམས་ཅད་ཆོས་བདག་པོའི་ཚུལ་དུ་བུམ་པ་གང་བྱོའི་ཚུལ་དུ་གནང༌། ཡེར་པ་རིན་པོ་ཆེ་གཞོན་ནུ་སངས་རྒྱས་ལ་རྫོགས་ཆེན་བི་མ་སྙིང་ཐིག་གི་སྐོར་དང༌། སྔགས་སྲུང་མ་གཡུ་སྦྱང་ཅན་ཞུས། ཨེ་ཀ་ཛཱ་ཊིས་སྲོག་གི་སྙིང་པོ་ཕུལ་ཞིང་སྲུང་མར་ཁས་བླང༌། སྐྱེས་མཆོག་ཡོན་ཏན་རྒྱལ་མཚན་ལ་མཁའ་འགྲོ་སྙིང་ཐིག་གི་སྐོར་ཡང་ཞུས་ཤིང་གནམ་རྩེ་ལྡིང་དུ་མཁའ་འགྲོ་སྙིང་ཐིག་གི་སྲུང་མ་སྲོག་སྒྲུབ་མཆེད་ལྔས་སྲོག་སྙིང་ཕུལ། དཔལ་འབྱོར་དོན་གྲུབ་ལ་ཕྱག་བཞི་པ་དང་དུད་སོལ་མ་ཞུས་པས་ནག་པོ་ལྕམ་དྲལ་ཞལ་ཡང་ཡང་གཟིགས། སངས་རྒྱས་ཞིག་ཆེན་ལུགས་ཀྱི་བདེ་མཆོག་སོགས་ཀྱི་བརྒྱུད་པ་བཞུགས་ནའང༌། ཟུར་མང་ཞིག་ཆེན་ཕུག་དུ་སངས་རྒྱས་ཞིག་ཆེན་ཡེ་ཤེས་ཀྱི་སྐུ་དང་མཇལ་ནས་ཚོགས་གར་སོགས་གནང༌། རབ་སྒང་གི་ཕག་གདོང་རི་དང༌། བྲག་ཡེར་བ་ཇོ་མོ་གངས་དང༌། ཟུར་མང་གི་རྡོ་ཟང་ཕུག་སོགས་སུ་སྒྲུབ་པ་རྩེ་གཅིག་ཏུ་མཛད་པས་འོད་གསལ་འཁོར་ཡུག་ཏུ་སོང༌། རྡོ་རྗེ་འཇིགས་བྱེད་ཞལ་གཟིགས་རྟ་མགྲིན་ནག་པོས་རྟ་སྐད་སྒྲོགས་པ་ཞལ་གཟིགས། སྲིན་པོའི་རིའི་བདེ་མཆོག་གི་སྐུ་བདེ་མཆོག་དངོས་སུ་གཟིགས། སྙིག་ཐིག་གི་ཉམས་ལེན་མཛད་སྐབས་ཀུན་ཏུ་བཟང་པོ། སློབ་དཔོན་པདྨ། བི་མ་ལ་མི་ཏྲ་སོགས་གཟིགས། རྩ་རླུང་ལས་སུ་རུང་ཞིག་ཕྱག་རྒྱ་མ་གཅིག་བསྟེན། གཞན་དོན་རིགས་བརྒྱུད་འཇོག་པའི་མན་ངག་ལྟར་སྲས་ནམ་མཁའ་སྐུ་འཁྲུངས། སླར་ཡང་དགུང་ལོ་ཉེར་ལྔར་དབུས་སུ་རྗེ་དེ་བཞིན་གཤེགས་པའི་དྲུང་དུ་ཕེབས་ནས་བསྙེན་པར་རྫོགས་པར་མཛད།

རྗེ་ཀརྨ་པས་ལུང་བསྟན་པ་ལྟར་འབུམ་རྫོང་དུ་བཞུགས་སྐབས་གླེ་ཡོས་ན་ཡོད་པའི་འཇའ་མོ་སོགས་ཀྱིས་དགོན་གནས་ཕུལ་ཏེ་བཀྲིས་ཟུར་མང་སྣར་དགོན་པ་མཛད། སྐུ་གཤེགས་དུས་སྐུ་གདུང་བཞུགས་པའི་དུ་བའི་ནང་དུ་གྲུབ་ཆེན་ཉིད་ཧེ་རུ་ཀའི་ཆ་བྱད་འཁོར་རིག་མ་རྒྱན་ཅན་བཞི་དང་བཅས་པ་སློབ་མ་རྣམས་ཀྱིས་མཇལ། སྲས་ནམ་མཁའི་སྐབས་ཟུར་མང་གནས་དྲུག་གི་མི་སྡེ་རྣམས་བདག་གིར་མཛད་ཅིང་ལུགས་གཉིས་ཀྱི་འཕྲིན་ལས་རྒྱས་པར་གྱུར། རྗེ་འདི་ཡི་སློབ་མའི་ཚོགས་ཤིན་ཏུ་མང་ནའང་སྐབས་འདིར་གླེང་བར་འོས་པ་ནི་རྟོགས་ལྡན་ཡ་བརྒྱད་དང་འཇའ་མོ་མི་གསུམ་རྣམས་སོགས་ཏེ། དེ་ལས་རྟོགས་ལྡན་ཡ་བརྒྱད་ནི། དབོན་ཆོས་དཔལ་ཡེ་ཤེས། རྗིས་བསོད་ནམས་ཡེ་ཤེས། མི་ཉག་དཀོན་མཆོག་བཟང་པོ། རྟོགས་ལྡན་བཀྲ་ཤིས་རྒྱལ་མཚན། ལྷ་ཡག་ཆོས་དཔལ་རིན་ཆེན། བྲ་བོ་ཀུན་དགའ་རྒྱལ་མཚན། རྩ་སྤྱིལ་བསོད་ནམས་དཔལ་གྲུབ། ཆུ་གསོལ་འོད་ཟེར་བཟང་པོ་དང་བརྒྱད་རྣམས་དང༌། འཇའ་མོ་མི་གསུམ་ནི་བཞག་ཤེས་རབ་བཟང་པོ། རྗིས་དགྱེས་རྡོར་བ། ཆོས་སྐུ་འོད་ཟེར་སེང་གེ་དང་གསུམ་མོ། །དེ་རྣམས་ནི་ཀར་བརྒྱུད་ཀྱི་ཆོས་དང་གདམ་ངག་སྤྱི་དང་བདེ་མཆོག་སྙན་བརྒྱུད་ཀྱི་བཀའ་སྲོལ་ཁོ་ན་འཛིན་པ་ཡིན་ལ། སྲས་ནམ་མཁའི་དབོན་པོ་བྱ་བཏང་བློ་གྲོས་རྒྱ་མཚོས་དགོངས་འདུས་པ་ཆོས་ཀྱི་རྒྱལ་མཚན་ལས་རད་གླིང་གི་ཆོས་སྐོར་རྣམས་དང་བླ་མ་དགོངས་འདུས་སོགས་གསན་པར་མཛད། བྱ་བཏང་བའི་སྐུའི་སྐྱེ་ཕྲེང་གཉིས་པ་དྲུང་པ་ལེགས་བཤད་པ་ནི། མདོ་སྔགས་སྤྱི་དང་དབུ་མ་གཞན་སྟོང་སྐོར་ལ་ཐུགས་མཉེས་པས་མདོ་ཕྱོགས་ཀྱི་འཆད་ཉན་ཀྱང་དར་བར་གྱུར། དེ་ནས་བཟུང་བསྟན་འཛིན་སྤྲུལ་སྐུ་ན་རིམ་རྣམས་དང༌། ནང་སོ་པདྨ་བློ་གྲོས་ཀྱི་སྐུ་སྐྱེ་ཀརྨ་རྒྱལ་སྲས་རྣམ་རྒྱལ་སོགས་ནས་རྗེ་སི་ཏུ་རིན་པོ་ཆེའི་ཡོངས་འཛིན་དུ་གྱུར་པ་གར་དབང་ཆོས་སྐྱོང་རྣམ་རྒྱལ་གྱི་བར་དུུ་བྱོན་པའི་གར་དབང་སྤྲུལ་སྐུ་ན་རིམ་རྣམས་དང༌།

བྲ་བོ་ཀུན་དགའ་རྒྱལ་མཚན་གྱི་སྐྱེས་ཕྲེང་ལ། དྲུང་པ་ཚེར་ལུང་པ་དང༌། རྗེ་ཆོས་ཀྱི་དབང་ཕྱུག་གི་ཡོངས་འཛིན་དུ་བཞེས་པ་ཀརྨ་ཀུན་དགའ་རྣམ་རྒྱལ་དང༌། འཇམ་མགོན་སི་ཏུ་རིན་པོ་ཆེའི་ཡོངས་འཛིན་བསྟན་པ་རྣམ་རྒྱལ་གྱི་བར་དུ་བྱོན་པ་རྣམས་དང༌། རྗིས་བསོད་ནམས་ཡེ་ཤེས་ཀྱི་སྤྲུལ་བརྒྱུད་ལས། འབེ་བསོད་ནམས་འགྱུར་མེད་དང༌། ཏཱའི་སི་ཏུ་རིན་པོ་ཆེ་དང༌། དཔལ་རིག་པ་འཛིན་པ་ཆེན་པོ་ཚེ་དབང་ནོར་བུའི་རིགས་བདག་རྗེ་གསུང་རབ་རྒྱ་མཚོའི་བར་དུ་བྱོན་པ་རྣམས་དང༌། རྩ་སྤྱིལ་བསོད་ནམས་དཔལ་གྲུབ་ཀྱི་སྐྱེས་ཕྲེང་རས་ཆུང་ཀརྨ་དཔལ་གྲུབ་སོགས་རས་ཆུང་པའི་སྐྱེས་ཕྲེང་རྣམས་ད་ལྟའི་བར་དུ་བཞུགས་ཤིང༌། ཀམ་ཚང་བཀའ་བརྒྱུད་ཀྱི་ཟབ་ཆོས་སྤྱི་དང་ཁྱད་པར་བདེ་མཆོག་སྙན་བརྒྱུད་དང༌། གཅོད་སྐོར། རད་གླིང་གི་ཆོས་སྐོར་རྣམས་དང་དུས་ཕྱིས་རིག་འཛིན་རོལ་བ་རྡོ་རྗེ་གྲགས་ཀྱི་གཏེར་བྱོན་གྱི་སྐོར་རྣམས་ཀྱི་དབང་ལུང་ཉམས་ལེན་གྱི་བཀའ་མ་ཆད་པར་བཞུགས་པའི་ཟུར་མང་བཀའ་བརྒྱུད་ཞེས་པ་འདི་བྱུང་ངོ༌།། འདིར་སྨྲས་པ། འདྲེན་པ་མཉམ་མེད་བུ་རམ་ཤིང་པ་ཡིས།། འཇིག་རྟེན་གསུམ་གྱི་འགྲོ་རྣམས་ཆོས་ཀྱི་སྒོ།། གྲངས་མེད་བདུད་རྩིའི་དགའ་སྟོན་སྦྱིན་མཛད་ནས།། ཐར་དང་ཐམས་ཅད་མཁྱེན་པའི་ལམ་ལ་སྦྱོར།། དེར་བརྟེན་ཟབ་དང་གཡོ་བ་མེད་པའི་དཔལ།། རིན་ཆེན་འབྱུང་གནས་ལས་འོངས་གངས་ཅན་གྱི།། དགེ་ལེགས་ཀར་བརྒྱུད་ཡྀད་བཞིན་དབང་གི་ཕྲེང༌།། ཐུབ་བསྟན་གསལ་བའི་རྒྱན་དུ་འབར་གྱུར་ཅིག། ༈¿¿མི་ཉག་རྟོགས་ལྡན་གྲགས་པ་རིན་ཆེན་ནི། སྤྱིར་གྲུབ་པ་བརྙེས་པ་སྒྱུ་ལུས་དང་རྨི་ལམ་འབྱོངས་པ་སྟེ། མཚུར་ཕུར་གཟིམ་ཆུང་འོག་ཏུ་མུན་མཚམས་ལ་ཡོད་པའི་ཁང་སྟེང་ན་ཆོས་རྗེ་རིན་པོ་ཆེ་བཞུགས་པའི་ཚེ། མོས་གུས་ཀྱི་ཉམས་འབར་ནས་སྐུ་མདུན་གྱི་ཞལ་བ་ནས་ཟང་ཐལ་དུ་ཐོན་པ་དང༌། མཚུར་ཕུ་ཀུང་དུ་བྲག་ཕུག་ཞིག་ཏུ་ཐུགས་དམ་ལ་བཞུགས་ཚེ་སྒྱུ་མ་རང་ཤར་བྱུང་སྟེ་བྲག་ཕུག་ལ་ཟང་ཐལ་བྱུང་ནས་རི་དེ་ཡི་ནུབ་ངོས་གཞུའི་ནང་དེ་ཐད་ཀྱི་ཕུག་པ་ཞིག་ཏུ་སྒྲུབ་པ་བ་ཞིག་ཡོད་པ་ཕུག་པའི་སྦུག་ནས་ལུས་ཡེར་གྱིས་ཐོན་བྱུང་བས་སྒྲུབ་པ་བ་དེ་སྐྲགས་ནས་བྲོས་སྐད།

འདི་འདྲ་མང་དུ་བྱུང་ཞིང་མི་ཏྲ་ཛོ་གིས་ལུང་བསྟན་པ་ལྟར། རྒྱ་གར་གྱི་པཎ་ཆེན་ཤྲཱི་པུ་ཏྲ་ཡང་རྨི་ལམ་དང་སྒྱུ་ལུས་ཀྱི་ནུས་པ་ལ་ངོ་མཚར་སྐྱེས་ནས་མི་ཏྲའི་ཁྲིད་དྲུག་གི་གདམས་པ་བྱིན་པ་དེ་ལྟ་བུའི་སྐྱེས་བུ་དམ་པ་དེ་དང༌། 