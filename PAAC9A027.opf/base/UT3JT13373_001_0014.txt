ཀརྨ་པ་སྐུ་ཕྲེང་གསུམ་པ་

རང་བྱུང་རྡོ་རྗེའི་ལོ་རྒྱུས། ༄༅། །གྲུབ་ཆེན་ཀརྨ་པ་ཉིད་བསམས་བཞིན་དུ་སྲིད་པ་ཉེ་བར་བཟུང་ནས། སྤྲུལ་པའི་སྐུར་བཞེངས་པ་སེམས་དཔའ་རང་བྱུང་རྡོ་རྗེའི་རྣམ་ཐར་པ་ནི། ཐོག་མར་རྣམ་ཐར་བར་དོ་མ་ནས་འདི་ལྟར་འབྱུང་སྟེ། གྲུབ་ཐོབ་ཆེན་པོ་མྱ་ངན་ལས་འདས་ཚུལ་བསྟན་པའི་རྗེས་ཐོག་དེ་ཉིད་དུ་རིན་པོ་ཆེའི་ཁྲི་མཛེས་ཤིང་ཡིད་དགའ་བའི་སྟེང་དུ་བཞུགས་པ་ལ། དེའི་ཚེ་ཚངས་པ་དང༌། བརྒྱ་བྱིན་དང༌། རྒྱལ་པོ་ཆེན་པོ་བཞི་ལ་སོགས་པ་འཇིག་རྟེན་སྐྱོང་བ་ཆེན་པོ་རྣམས་དང༌། ལྷའི་བུ་དང་བུ་མོ་མཛེས་ཤིང་ཡིད་དུ་འོང་བ། འཛུམ་པའི་བཞིན་དང་ལྡན་པ་རིན་པོ་ཆེའི་རྒྱན་ཆ་དུ་མ་དང༌། འཇམ་ཞིང་ཁ་དོག་གསལ་བའི་ལྷའི་གོས་རིན་ཐང་མེད་པ་དུ་མས་མཛེས་པར་བརྒྱན་པ་རྣམ་པ་སྣ་ཚོགས་པ་རྣམས་ནི། ལ་ལ་ནི་གླུ་ལེན། ལ་ལ་ནི་གར་བྱེད། ལ་ལས་ནི་གདུགས་དང་རྒྱལ་མཚན་འཛིན། ལ་ལས་ནི་རོལ་མོའི་སྒྲ་སྙན་པ་དུ་མས་མཆོད་ཅིང་དགའ་ལྡན་གྱི་གནས་སུ་གདན་དྲངས་སོ། །དེའི་ཚེ་ཀུན་ཏུ་བཟང་པོའི་རྣམ་པར་འཕྲུལ་པ་ལས་བྱུང་བ་ལྟ་བུའི་ལྷ་རྫས་ཀྱི་མཆོད་པའི་བྱེ་བྲག་བསམ་གྱིས་མི་ཁྱབ་པའི་འདོད་ཡོན་གྱིས་མངོན་པར་མཆོད་ཅིང༌། དགའ་བདེའི་དཔལ་ལ་མངོན་པར་ལོངས་སྤྱོད་ཅིང་བཞུགས་སུ་ཟིན་ཀྱང༌། བྱང་ཆུབ་སེམས་དཔའ་ཆེན་པོ་འདི་ནི་རང་བཞིན་གྱིས་འབད་པ་མེད་པར། སྙིང་རྗེ་ཆེན་པོའི་རང་བཞིན་དུ་གྱུར་པའི་སྟོབས་ཀྱིས་ཉམ་ཐག་པའི་སེམས་ཅན་རྣམས་ལ་མ་བུ་གཅིག་པ་ལ་བརྩེ་བ་ལྟར་བཟོད་པ་མེད་པའི་གདུང་ཤུགས་ཀྱིས་བསྐྱོད་དེ། སླར་འཛམ་བུའི་གླིང་དུ་བྱོན་ནོ།། དེའི་ཚེ་དེའི་དུས་ན། གྲྭ་པ་དང་བུ་སློབ་ཉེ་འཁོར་གྱི་ཚོགས་དང་བཅས་པ་རྣམས་ཀྱིས། ཆོས་རྗེའི་སྤུར་ཞུས་པ་ལས་བྱོན་པའི་སྐུ་གདུང་རིང་བསྲེལ་དང༌། ལྷ་སྐུའི་ཚོགས་རྣམས་དང༌། གཞན་ཡང་དབུ་སྐྲ་དང༌། དབུ་ཞྭ་དང༌། ན་བཟའ་བཞུགས་གདན་དང་བཅས་པ་ལ་མཆོད་པའི་བྱེ་བྲག་དཔག་ཏུ་མེད་པས་མཆོད་ཅིང༌།

སོ་སོ་ནས་དད་པ་དང༌། གུས་པ་དང༌། ཡིད་གདུང་བའི་སྒོ་ནས་གསོལ་བ་ཉིན་མཚན་ཁོར་ཡུག་ཏུ་འདེབས་ཤིང་སྣང་བ་གཟིགས་སོ། ། དེའི་ཚེ་སྟོད་ལུང་འཕར་ཚང་ན་རྒན་རྒོན་གཉིས་ཀྱི་བར་ན་ཁྱེའུ་ལོ་ལྔ་དྲུག་ཙམ་ལོན་པ་ཞིག་ཤི་བའི་རོ་བཞག་སྟེ་ངུ་ཞིང་འདུག་པ་གཟིགས་ཏེ། རོ་དེ་ལ་རྣམ་ཤེས་ཞུགས་ལ་སེམས་ཅན་གྱི་དོན་བྱའོ་སྙམ་སྟེ། རོ་དེ་ལ་ཞུགས་ཏེ་སྤྱན་ཧྲིག་ཧྲིག་མཛད་པ་དང༌། ཕ་མ་དེ་གཉིས་ཀྱིས་གཤིན་མིག་གསོན་ལ་ལྟ་བ་ལྟས་ངན་ཡིན་ཟེར་ནས། མིག་ཏུ་ཐལ་བ་བླུག་ཅིང་ཁབ་ཀྱིས་གཙགས་སོ།། ཡང་དེའི་ཚེ་དབང་པོ་མེད་པའི་སྐྱེས་བུས་སེམས་ཅན་གྱི་དོན་ག་ལ་ནུས་བསམ་ནས་རྣམ་པར་ཤེས་པ་འཐོན་ནས་བྱོན་ནོ། །དེའི་ཚེ་སེམས་ཅན་རྣམས་ཀྱི་བསོད་ནམས་དམན་པ་དང༌། ཆོས་ཀྱི་སྐལ་པ་མེད་པ་རྣམས་ལ་དགོངས་ནས། ཀྱེ་མ་ཀྱེ་མ་འདི་ལྟའི་འགྲོ་བ་སྐལ་པ་རབ་དམན་པ། །ལོག་པའི་རྒྱུན་ལས་ཟློག་པའི་ཐབས་ནི་ཅུང་ཟད་མེད་གྱུར་པར། །ཐུབ་པས་དགོངས་ཏེ་ཐུགས་རྗེའི་ལྕགས་ཀྱུས་རིང་དུ་སྤངས་གྱུར་རྣམས། །རེ་ཞིག་དུས་ལ་བཞེས་པར་ཁོ་བོས་ཀྱང་ནི་ད་སྡོད་རིག །ཅེས་པའི་ཚིགས་སུ་བཅད་པ་གསུངས་ཏེ། ནམ་མཁའི་དབྱིངས་སུ་བྱོན་ནས་འོད་གསལ་ཆེན་པོའི་ངང་ལ་རྩེ་གཅིག་ཏུ་བཞུགས་སོ། །དེའི་ཚེ་མདུན་ནས་མཁའ་འགྲོའི་ཚོགས་རྣམས་ཀྱིས་སེམས་ཅན་གྱི་དོན་མཛད་པར་བསྐུལ་ཞིང་གསོལ་བ་འདེབས་པ་འདི་ལྟ་སྟེ། ཡིད་འོང་མཛེས་པའི་བུད་མེད་ཉི་ཤུ་ལྔ།། གླུ་ལེན་གར་བྱེད་འཛུམ་པའི་མདངས་ལྡན་རྣམས།། ཐུགས་རྗེའི་མངའ་བདག་ཞི་ལ་མི་བཞུགས་པར།། བརྩེ་བས་དག་པའི་མི་ལུས་བཟུང་དུ་གསོལ།། སངས་རྒྱས་བསྟན་པའི་རྒྱལ་མཚན་བཟུང་དུ་གསོལ།། ཉམ་ཐག་འགྲོ་བའི་ཕ་མ་མཛད་དུ་གསོལ།། ཅེས་པའི་ཚིག་གིས་གསོལ་བ་འདེབས་ཤིང་སྣང་ངོ༌།། དེའི་ཚེ་འདི་ལྟར་སྣང་བ་འདི་དག་འཁྲུལ་པའི་སྣང་བ་ཡིན་ནོ་བསམ་ནས། དེར་འཛིན་བཤིག་ཀྱང་འགྲོར་མ་འདོད་དོ། །དེའི་ཚེ་ལན་གནང་བ་ནི། དལ་འབྱོར་མི་ལུས་རིན་ཆེན་ལེན་པ་ལ།།

མ་དག་འཁྲུལ་པས་མ་གོས་ཕ་མ་མེད།། སངས་རྒྱས་བསྟན་པ་འཛིན་པའང་དུས་ཀྱི་དཀའ།། ངེད་ཀྱིས་མ་བཞིན་བརྩེ་བའི་སེམས་འཆང་ཡང༌།། རྗེས་སུ་འཛིན་པའི་དཔལ་དང་སྐལ་ཡོད་ཉུང༌།། མ་འོངས་བྱམས་པའི་དུས་སུ་ངག་བཞིན་བསྒྲུབ།། ཞེས་གསུངས་པ་དང་ཁོང་རྣམས་ན་རེ།། ངེད་རྣམས་མི་ཡུལ་མཐིལ་ནས་འོངས།། ཡིན་པ་ཞིང་སྐྱོང་མཁའ་འགྲོ་ཡིན།། ཁྱེད་ལ་བསྐུལ་མ་མི་འཚལ་ཏེ།། སེམས་ཅན་དོན་ལ་བསྐུལ་དུ་འོངས།། བརྩེ་བའི་ཡུལ་ལ་མི་བརྩེ་ན།། ཐུགས་རྗེའི་མངའ་བདག་ཅི་ལྟར་ལགས།། ཞེས་ཟེར་ནས་རང་རང་སོ་སོའི་མིང་དང་སྲོག་སྙིང་ཕུལ་ལོ། །དེའང་འདི་སྐད་ཅེས་སྨྲའོ།། གསང་བ་རྡོ་རྗེ་ཐོག་འབེབས་མ།། གཙུག་ན་རྡོ་རྗེ་དཔལ་འབར་མ།། མཐའ་ན་རྡོ་རྗེ་སྟོབས་མོ་ཆེ།། ལག་ན་རྡོ་རྗེ་མཐུ་རྒྱལ་མ།། ཁ་ན་རྡོ་རྗེ་དུང་སྒྲ་མ།། ཞིང་སྐྱོང་གཙོ་མོ་ལྔ་པོ་ལགས།། ཟེར་ནས་སྲོག་སྙིང་ཕུལ་ནས་བཀའ་བཞིན་དུ་ཕྲིན་ལས་བསྒྲུབ་པར་དམ་བཅས་སོ། །ཡང༌། བདག་ཉིད་ཆེན་མོ་རྡོ་རྗེ་ཀུན་གྲགས་མ།། གངས་ཀྱི་ཡུམ་ཆེན་རྡོ་རྗེ་ཀུན་ཏུ་བཟང༌།། དཔལ་ལྡན་ཧ་རི་རྡོ་རྗེ་ཡ་མ་སྐྱོང༌།། འབྲོག་ཆེན་འཁོར་འདུལ་རྡོ་རྗེ་བགེགས་ཀྱི་གཙོ།། བདུད་འདུལ་གཙོ་མོ་བཞི་པོ་ལགས།། ཟེར་ནས་སྲོག་སྙིང་ཕུལ་ཏེ་ཕྲིན་ལས་བསྒྲུབ་པར་དམ་བཅས་སོ། །ཡང༌། གཏད་དཀར་རྡོ་རྗེ་འགྲོ་བཟང་མ།། མི་གཡོ་རྡོ་རྗེ་ཀློང་བཟང་མ།། བཀྲ་ཤིས་རྡོ་རྗེ་ཚེ་རིང་མ།། སྟག་གཟིག་རྡོ་རྗེ་ཁྱུང་མགོ་མ།། ཆོས་སྲུང་གཙོ་མོ་བཞི་པོ་ལགས།། ཟེར་ནས་སྲོག་གི་སྙིང་པོ་ཕུལ་ཏེ་ཕྲིན་ལས་བསྒྲུབ་པར་དམ་བཅས་སོ། །ཡང༌། གངས་དཀར་ཤ་མེད་རྡོ་རྗེ་སྤྱན་གཅིག་མ།། གསེར་ཆེན་མཁའ་ལྡིང་རྡོ་རྗེ་རླུང་མོ་ཆེ།། ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ༌།། རྨ་རི་རབ་འབྱམས་རྡོ་རྗེ་གྲགས་མོ་རྒྱལ།། བདུད་འདུལ་གཙོ་མོ་ཆེན་མོ་བཞི་པོ་ལགས།། ཞེས་ཟེར་ཏེ་སྲོག་སྙིང་ཕུལ་ནས་ཕྲིན་ལས་བསྒྲུབ་པར་དམ་བཅས་སོ། །ཡང༌། ས་ཏྲཱི་རྡོ་རྗེ་ཁྲི་བཟང་མ།།

དུང་གི་རྡོ་རྗེ་སྒོ་མོ་ཆེ།། ཆགས་པོ་རྡོ་རྗེ་སྟོབས་མོ་ཆེ།། འག་གྷ་རྡོ་རྗེ་རལ་གྲི་མ།། སྒོ་བཞི་སྲུང་བའི་གཙོ་མོ་ལགས།། ཟེར་ནས་སྲོག་གི་སྙིང་ཕུལ་ཏེ་ཕྲིན་ལས་བསྒྲུབ་པར་དམ་བཅས་སོ། །ཡང༌། ཀོང་བཙུན་དེ་མོ་རྡོ་རྗེ་བོད་ཁམས་སྐྱོང༌།། བཙན་ལ་ལ་རོག་རྡོ་རྗེ་སྨན་གཅིག་མ།། མོ་བཙུན་ཁུག་ཆོས་རྡོ་རྗེ་གཡར་མོ་བསིལ།། གཡུ་ཡི་སྐད་སྙན་རྡོ་རྗེ་སི་ལེ་མ།། ཡིད་འགྱུར་གཙོ་མོ་བཞི་པོ་ལགས།། ཟེར་ནས་སྲོག་སྙིང་ཕུལ་ནས་བཀའ་བཞིན་དུ་ཕྲིན་ལས་བསྒྲུབ་པར་དམ་བཅས་སོ། །ཡང་བུད་མེད་བཞི་སླེབ་བྱུང་སྟེ། ང་ནི་རྡོ་རྗེ་ས་ཏྲཱི་ཡིན།། ལི་བཙུན་རྡོ་རྗེ་བུ་སྐྱོང་མ།། ཕུ་ཆུ་རྡོ་རྗེ་སྨན་གཅིག་མ།། དེ་འོག་རྡོ་རྗེ་གཡུ་ཆུང་ལགས།། སྦས་པའི་ཡུལ་བཞི་སྲུང་བ་ཡིན།། ཟེར་ཅིང་མདུན་དུ་བསྒྲིགས་ཏེ་མགྲིན་གཅིག་ཏུ་བསྡེབས་ཏེ་འདི་སྐད་ཅེས་ཟེར་རོ།། འགྲོ་དྲུག་སེམས་ཅན་སྙིང་རེ་རྗེ།། འཁོར་བའི་གནས་ན་ཉོན་རེ་མོངས།། སེམས་ཅན་འགྲོ་དོན་བྱེད་རེ་རན།། འགྲོ་དྲུག་སོ་སོའི་སྡུག་བསྔལ་འདི།། ཅུང་ཟད་བསམ་ན་མཆི་མ་གཡོ།། བདག་འདྲས་ཀྱང་ནི་མི་ཕོད་ན།། བརྩེ་ལྡན་ཁྱོད་ཀྱིས་ཕོད་དམ་ཅི།། དེ་ཕྱིར་གསོལ་བ་འདེབས་སུ་འོང༌།། ཞེས་ཟེར་རོ། །བག་ཆགས་འཁྲུལ་པ་ཡིན་སྙམ་ནས་རྣམ་རྟོག་བཤིག་ཀྱང་འགྲོ་རུ་མ་འདོད་པར། ཁོ་བོས་ཀྱང་ནི་ལན་བརྗོད་པ་ནི། བདག་འཛིན་རྣམ་རྟོག་བྲག་བས་སྲ།། ང་རྒྱལ་རི་བོ་གནམ་ལས་མཐོ།། འདི་ལ་ཐོས་པའི་གཟིངས་བཙུགས་ཏེ།། བསྒོམ་པའི་སྒྱོགས་རྡོ་འཕངས་ལགས་ཀྱང༌།། འཇིགས་བས་སེར་ཀ་ཅུང་མ་མཐོང༌།། འགྲོ་དྲུག་སྐུ་ཁམས་ཅི་བདེར་བཞུགས།། ཞིང་སྐྱོང་ཇི་ལྟར་དགྱེས་དགྱེས་མཛོད།། ཅེས་སྨྲས་པ་དང༌། བར་སྣང་གི་ལྷ་བྲན་མན་ཆད་ནས་ས་འོག་ཀླུ་དང་ལྟོ་འཕྱེ་ཡན་ཆད་འཚོགས་ནས་ཐམས་ཅད་ཀྱིས་སོ་སོ་ནས་ཕྱག་ཕུལ་ནས་འདི་སྐད་ཅེས་གསོལ་བར་བྱེད་དོ།། གསོན་དང་རྒྱལ་སྲས་སྤྲུལ་པའི་སྐུ།། ལྷ་རྣམས་ལྟུང་བའི་སྡུག་བསྔལ་དང༌།།

ལྷ་མིན་རྩོད་པའི་སྡུག་བསྔལ་དང༌།། མི་རྣམས་སྐྱེ་འཆིའི་སྡུག་བསྔལ་དང༌།། བྱོལ་སོང་གླེན་ལྐུགས་སྡུག་བསྔལ་དང༌།། ཡི་དྭགས་བཀྲེས་སྐོམ་སྡུག་བསྔལ་དང༌།། དམྱལ་བ་ཚ་གྲང་སྡུག་བསྔལ་རྣམས།། དྲན་ཞིང་བསམ་ན་གློ་སྙིང་འདར།། མི་བཟོད་ཚོར་བའི་སྡུག་བསྔལ་གྱིས།། ཤིན་ཏུ་ཉམ་ཐག་འོ་འདོད་འབོད།། འདི་འདྲ་སུ་ཡིས་བཟོད་པར་ནུས།། སངས་རྒྱས་བསྟན་པ་སུ་ཡིས་འཛིན།། འགྲོ་དྲུག་ཕ་མ་སུ་ཡིས་བྱེད།། དཀོན་མཆོག་དབུ་འཕང་སུ་ཡིས་བསྟོད།། ཀྱི་ཧུད་ཀྱི་ཧུད་སྡུག་རེ་བསྔལ།། ཞེས་ཟེར་ཅིང་ཐམས་ཅད་སྡུག་བསྔལ་བྱེད་པར་སྣང་ངོ༌།། དེའི་ཚེ་ཁོང་རྣམས་ལ་ཁོ་བོས་ལན་འཇལ་བ་ནི། སྤྱིར་རྒྱལ་བའི་ཞིང་ཁམས་བསམ་མི་ཁྱབ།། སྒོས་ཁྱད་པར་འཛམ་བུའི་གླིང་ཤེད་ན།། དགེ་བཤེས་གྲངས་ལས་འདས་པ་བདོག། ཆོས་མཛད་བསམ་གྱིས་མི་ཁྱབ་པས།། ལུང་བསྟན་གྱི་རྒྱལ་ཚབ་གཞན་དུ་ཚོལ།། འགྲོ་དྲུག་ཕ་མ་དེ་རུ་ཚོལ།། སངས་རྒྱས་བསྟན་པ་ཆོས་མཛད་རྣམས་ཀྱིས་སྲུང༌།། དཀོན་མཆོག་དབུ་འཕང་ཞིང་སྐྱོང་རྣམས་ཀྱིས་བསྟོད།། འགྲོ་དྲུག་ཕ་མ་དགེ་བཤེས་རྣམས་ཀྱིས་མཛོད།། ཁྱེད་རང་ཚོ་ཇི་ལྟར་དགྱེས་དགྱེས་མཛོད།། ཅེས་སྨྲས་པས། ཡང་ཞིང་སྐྱོང་རྣམས་ཀྱིས་གསོལ་བ་ནི། དགེ་བཤེས་རྣམས་ནི་ཕྲག་དོག་ཆེ།། ཆོས་པ་རྣམས་ནི་འགྲན་སེམས་ཆེ།། འགྲོ་དྲུག་ཀུན་ཀྱང་རྒྱུད་ངན་རིངས།། དེ་ལ་ཕན་ཐབས་མི་གདའ་བས།། ཁྱེད་ལ་སྐུལ་མ་ཅིས་ཀྱང་འདེབས།། དེ་སྐད་ཅེས་སྨྲས་སོ། །ཡང་སེམས་དཔའ་ཆེན་པོས་གསུང་པ། དལ་འབྱོར་མི་ལུས་བླང་ས་མེད།། མཚན་ལྡན་བླ་མ་རྙེད་པར་དཀའ།། སྙིགས་དུས་མངལ་དེ་གྲིབ་རེ་ཆེ།། འདས་མ་འོངས་ཀྱི་དྲན་པ་སྟོར་ནས་འགྲོ།། སེམས་ཅན་གྱི་འགྲོ་དོན་བྱ་བར་དཀའ།། ལར་དེ་སྐད་ཟེར་བའི་རྟིང་ཤེད་ལ།། རིགས་ལྡན་གྱི་ཕ་མ་རྙེད་སྲིད་ན།། མཚན་ལྡན་གྱི་བླ་མ་དང་མཇལ་ལགས་ན།། ཞིང་སྐྱོང་ཀུན་ཆོས་སྐྱོང་བྱེད་ལགས་ན།། དབང་དང་བསྲེ་བ་རྫོགས་པར་ཞུ།། བརྡའ་དང་བྱིན་རླབས་རྫོགས་པར་ཞུ།།

དེ་སྐད་ཅེས་གསུངས་པ་དང༌། །ཁོང་ཞིང་སྐྱོང་མ་རྣམས་ཀྱིས་བཅོམ་ལྡན་འདས་མ་རྡོ་རྗེ་རྣལ་འབྱོར་མ་སྤྱན་དྲངས་ཏེ། བདེ་མཆོག་དྲུག་ཅུ་རྩ་གཉིས་པའི་དཀྱིལ་འཁོར་བཞེངས་ཏེ། ལྷ་དབང་བསམ་གྱིས་མི་ཁྱབ་པ་བསྐུར། ཨཱ་ལི་ཀཱ་ལི་གླེགས་བམ་མང་དུ་བཀོད་ནས། རིག་པ་ཡེ་ཤེས་ལྔའི་དབང་ཡིན་སྐད། དབང་པོ་ལྔ་ལ་ངོ་སྤྲད་ནས་ཕ་རོལ་ཏུ་ཕྱིན་པའི་དོན་དབང་ཡིན་སྐད། སྐྱེ་མེད་དོན་གྱི་དབང་འདི་ནི།། ཚིག་ཏུ་བསྐུར་དུ་ཚིག་ལམ་ཆད།། བརྡའ་ཡིས་མཚོན་དུ་བརྡའ་ལམ་ཆད།། དཔེ་ཡིས་མཚོན་དུ་དཔེ་ལམ་ཆད།། འཁྲུལ་པས་མཚོན་དུ་འཁྲུལ་ལམ་ཆད།། དབང་འདི་སུས་ཀྱང་བསྐུར་མི་འདོད།། ངེད་ཀྱིས་ཞལ་ཅེ་མཚོན་མ་བཏུབ།། རང་ལ་ལྷང་ངེ་ལྷམ་མེར་འཆར།། ས་ལེ་སེང་ངེ་ཧྲིག་གེར་འཆར།། ཝ་ལེ་ཁྱུག་གེ་ལམ་མེར་འཆར།། འཁོར་འདས་ཀྱི་སྣང་བ་མ་ནུབ་ཀྱང༌།། སངས་རྒྱས་ཀྱི་ཕྲིན་ལས་རྫོགས་པར་འབྱུང༌།། སེམས་ཅན་གྱི་འགྲོ་དོན་དེ་རུ་འགྲུབ།། ཅེས་གསུངས་ཤིང༌། ཞིང་སྐྱོང་གི་གཙོ་མོ་རྣམས་ཀྱིས་བཀྲ་ཤིས་ཀྱི་ཚིགས་སུ་བཅད་པ་མང་དུ་བརྗོད་ཅིང༌། སྨན་མོ་རྣམས་ཀྱིས་རྡོ་རྗེའི་གླུ་བླངས། སྒོ་མ་རྣམས་ཀྱིས་བགེགས་བསྐྲད། གཞན་རྣམས་ཀྱིས་མེ་ཏོག་གི་ཆར་འབེབས་པ་དང༌། རོལ་མོའི་སྒྲ་དཀྲོལ་བར་བྱེད་དོ། །དེ་ནས་ཡང་ཁོང་རྣམས་འདི་སྐད་ཅེས་ཟེར་རོ།། རེ་ཡང་རེ་སྟེ་བྱུང་ཡང་བྱུང༌།། རིན་ཆེན་འཇའ་ཡི་ལམ་སྣ་བདོག། དལ་འབྱོར་མི་ལུས་བླང་ས་བདོག། མང་ཡུལ་བཀྲ་ཤིས་གུང་ཐང་ན།། ཇོ་མོ་བཀྲ་ཤིས་གཡུ་ཆུང་མ།། ཞུར་མོ་གངས་ཀྱི་མདུན་ཤེད་ན།། འམ་ལུང་བཀྲ་ཤིས་མཁན་ཐང་དུ།། ཕ་ཐིག་ལེ་འོད་གསལ་ཁང་པ་བདོག། རྩ་ཕུ་རིན་ཆེན་ཆེ་བའི་གངས།། ཕུ་གསུམ་འཛོམ་པའི་ཀླུང་ཤོད་ན།། རྩ་ལུང་མི་ལའི་འཁྲུངས་ས་བདོག། ལྷོ་རི་དམར་སྨུག་མདངས་གསལ་ལ།། བྱང་རི་དཀར་བའི་འོད་ལྡན་ན།། མ་དགོས་འདོད་ལུས་ཀྱི་སྒྲོམ་བུ་བདོག། དེ་སྐད་ཅེས་ཟེར་བའི་གླུ་ལེན་ཅིང་འདུག་པ་ན། བར་སྣང་ན་ཕར་ལ་འཇའ་ཚོན་ཁ་དོག་དུ་མ་དང་ལྡན་པ།

གསལ་ཞིང་མཛེས་པ་ཞིག་ནར་གྱིས་བྱུང་བ་དང༌། ཁོང་རྣམས་དེའི་སྟེང་ནས་ཕར་འགྲོ་ཡིན་འདུག་པར་མཐོང་ངོ༌། །དེར་ལྟས་མོ་ཆེ་བ་སྙམ་བྱེད་ནས། སེམས་དཔའ་ཆེན་པོས་ཀྱང་རྟིང་ན་ཕར་བྱོན་པས་ཤེལ་གྱི་ཁང་པ་གནམ་སྒོ་ཡོད་པ། ཕྱོགས་བཞིའི་སྟེང་དཀར་ལ་དངས་པ་འོག་སྨུག་ནག་དུ་ཡོད་པ། ཕྱོགས་མཚམས་ཐམས་ཅད་འཇའ་ཚོན་དུ་ཤིག་གེ་ཡོད་པ་དེ་འདྲ་བའི་ཁང་པའི་ནང་དུ་བྱོན་ནོ། །དེའི་ཚེ་འདོད་ཆགས་ཁྲག་གི་རྦ་རླབས་བྱུང་ཟེར་ནས་ཁོང་རྣམས་འབྲོས་ཀྱི་འདུག་པ་མཐོང་ངོ༌། །དེར་གནམ་ཁུང་དགུ་ལ་སྐས་དགུ་བཙུགས་ནས་འདུག་པའི་གཅིག་ལ་འཛེགས་ནས་ཕྱིན་པས་གནམ་ཁུང་ཆུང་ནས་ཕར་མ་ཐར་ནས། ལས་ཀྱི་རྣམ་སྨིན་ཐར་ལམ་དཀའ་ཟེར་བའི་སྒྲ་ཞིག་བྱུང་བ་དང༌། ནག་མུན་སོང་སྟེ་ཅུང་ཟད་གཅིག་བརྒྱལ། དྲན་པ་མདོ་ལོང་མདོ་ལོང་བྱུང་བ་དང༌། ནག་པ་མུན་པ། ལྕི་ཞིར་འཐིབས་པ། ཁམས་ཅུང་འཚུབས་པ་ཞིག་བྱུང་ངོ༌།། དེ་ནས་དྲན་པ་གསལ་བར་གྱུར་བ་དང༌།། རེས་དགའ་ཆུ་ཡིས་རྦ་རླབས་སྐྱོད་པ་འདྲ།། རེས་འགའ་རི་ཡིས་མནན་པ་འདྲ།། རེས་འགའ་ཚ་ཞིང་སྲེག་འདྲ་བ།། རེས་འགའ་གྲང་ཞིང་འཁྱག་པ་འདྲ།། རང་རིག་ཐོན་པའི་རླུང་ཡང་མེད།། ཉོན་མོངས་ཀྱི་གདུག་རྩུབ་དེ་ན་ཆེ།། དུས་ད་ལྟ་དྲན་ཡང་སྙིང་རླུང་ལྡངས།། ཞེས་གསུངས་ལ་དག་པའི་གདུལ་བྱ་ཁ་ཅིག་ལ་ནི། མའི་མངལ་དེ་ཤེལ་གྱི་ཁང་པ་བདེ་བའི་རང་བཞིན་ཅན་དུ་སྣང་ཞིང༌། དེར་ཡང་སེམས་ཅན་མང་པོའི་དོན་བྱས་སོ་ཞེས་གསུངས་སོ།། དེ་ནས་སྐུ་དངོས་ཀྱི་མཛད་པ་ཇི་ལྟར་བསྟན་པའི་ཚུལ་ནི། བཤད་མ་ཐག་པ་ལྟ་བུའི་ཡུལ་དུ་ཡབ་སྔོན་བཀས་གནང་བའི་སྟོན་པ་ཆོས་དཔལ་དེ་ཉིད་ལ། ཡུམ་ཇོ་མོ་གཡང་འདྲེན་གྱི་ལྷུམས་སུ་ཞུགས་ཤིང་དེ་སྲིད་དུ་ཡུམ་གྱིས་ཀྱང་སྔོན་མ་མྱང་བའི་བདེ་བས་ཉིན་མཚན་འདའ་ཞིང་དག་སྣང་རྒྱ་མཚོ་ལ་སྤྱོད་དོ།། དེ་ནས་ཡབ་ཡུམ་དེ་དག་དིང་རི་གླང་འཁོར་དང་ཆེས་ཉེ་བའི་སར་བྱོན་ནས། སྲུ་མོ་ཞིག་གི་ཁྱིམ་དུ་བཞུགས་པ་ན་ཤིང་ཕོ་སྤྲེའུའི་ལོ་ཟླ་བ་དང་པོའི་ཚེས་བརྒྱད་ཀྱི་ཕྱི་དྲོ་ཁང་སྟེང་ཞིག་ཏུ་ཡུམ་ལ་མ་གནོད་པར་བལྟམས་མ་ཐག་ཙོག་ཙོག་པུར་བཞུགས།

ཞལ་ཕྱག་གིས་ཕྱིས་ཏེ་ཟླ་བ་ལ་གཟིགས་ནས་ཚེས་བརྒྱད་ཀྱི་ཟླ་བར་འདུག་ཨང་གསུངས། དེ་སྲུ་མོ་དེས་མ་བཟོད་ནས་སྐྱེས་མ་ཐག་ནས་སྨྲ་བ་འདི་མི་རུང་བས་མེད་པར་གྱིས་ཟེར་བས། ཡབ་ཡུམ་གྱིས་དེ་འདྲ་གར་འོང་གསུངས་ནས་གནས་གཞན་དུ་བསྐྱལ། སྙིགས་མའི་སེམས་ཅན་བླུན་པོའི་རང་བཞིན་མཁྱེན་པས་དེ་ནས་རེ་ཞིག་གསུང་འབྱོན་པ་དང་བཞེངས་པ་སོགས་ནུས་བཞིན་དུ་མ་མཛད། འདིའི་ཟླ་བ་སྔ་མ་ལ་གྲུབ་ཐོབ་ཨོ་རྒྱན་པ་སྙེ་མོ་ཅ་བ་ལུང་ན་བཞུགས་པའི་ཚེ་སྤྲུལ་པའི་སྐུ་མྱུར་དུ་འབྱོན་པའི་ལྟས་ཀྱིས་བསྐུལ་བར་མཛད། བསྐལ་པ་རྒྱ་མཚོར་བཟོད་པ་དང་བྱམས་པ་ལ་གོམས་པའི་ཕྱིར་དང༌། ཚོགས་གཉིས་བསག་ཚུལ་སུ་དང་ཡང་མི་མཚུངས་པའི་ཕྱིར། ཁྱེའུ་དེ་སུས་མཐོང་ཡང་ངོ་མཚར་གྱི་མིག་བགྲད་སྟེ། ཨེ་མ་འདི་རྨི་ལམ་མིན་ན་རུང་སྟེ། ཞེས་སེམས་པ་དང་མཆོད་པའི་ཚོགས་ཆས་སྣ་ཚོགས་ཀྱིས་མཆོད་ཅིང་སྙེན་པར་གྲགས་སོ།། རེ་ཞིག་བཏང་སྙོམས་པ་ལྟར་མཛད་ནས་དགུང་ལོ་གསུམ་པ་ལ་ཕྱིང་པ་ནག་པོ་ལ་ཞྭ་ནག་འདི་འདྲ་བ་བཟོས་ཤིག་གསུངས་སྟེ། ཞྭ་ནག་ཆུང་ངུ་ཞིག་མནབས་ཏེ་རྡོའི་ཁྲི་ཐོག་ནས་བྱིས་པ་མང་པོ་ལ་སྐུ་གསུམ་ངོ་སྤྲོད་གསུངས་ཤིང་སྔོན་གྱི་དེ་མ་བརྗེད་པར་སྣང་གསུངས། སྣ་ཚོགས་རོལ་པའི་སྣང་བ་འདི་དག་ཀུན།།

སྒྱུ་མ་སྨིག་རྒྱུ་འཇའ་ཚོན་ཇི་བཞིན་དུ།། སྣང་ཡང་བདེན་པས་སྟོང་པར་ཁོ་བོས་རྟོགས།། མ་རྟོགས་བྱིས་པ་ཁྱོད་རྣམས་སྙིང་རེ་རྗེ།། ཞེས་གསུངས་པ་འདི་ཚིགས་བཅད་གསུང་པའི་ཐོག་མར་གྲགས། མངོན་མཁྱེན་གྱི་ཐོག་མ་ཡུམ་གྱི་དར་ཁ་འགའ་ཞིག་བརླག་པས་སྡུག་བསྔལ་བ་ན། ཁྱོད་དེ་ཙམ་དུ་དར་ལ་དད་ན་ང་ལ་མཚུར་ཕུུ་ན་དར་ཤིང་སྒྲོམ་ཆེན་པོ་དུ་མ་ཡོད་པ་སྦྱིན་ཆོག་གསུངས། ཡབ་ལུག་ཁྱུ་ལ་བརྣབ་སེམས་སྐྱེས་པ་ན་མདོ་ཁམས་ན་རྟ་ཁྱུ་ཡང་འདི་བས་ཆེ་བ་དུ་མ་ང་ལ་ཡོད་པས་སྦྱིན་ཆོག་གསུངས། བདག་གི་སེམས་མཁྱེན་པ་ཅུག་ལགས་ཞུས་པས། ང་ནི་རིན་པོ་ཆེ་ཀརྨ་པའོ་གསུངས། སྔོན་གནང་སྦྱིན་དང་བཀའ་ལུང་གནང་བ་དྲན་ཏེ་མཆི་མ་ཕྱུངས་ཤིང་ཞབས་ལ་གཏུགས། དེ་ཕྱིན་ཡབ་ཡུམ་གཉིས་ཀྱང་གྲུབ་ཐོབ་ཆེན་པོ་དངོས་ཀྱིས་མོས་གུས་ཡོད་ཀྱང་བཀས་བཅིངས་ཏེ་གཞན་ལ་མི་སྒྲག །ནམ་ཞིག་ཡབ་ཟས་སྐོམ་གྱི་རྟོག་པ་འགྱུས་ཚེ་ཞལ་ནས་དེ་ལྟ་ན་གྲང་ཕ་གིར་འགྲོ་བར་བྱའོ་ཞེས་གསུངས་ཏེ་བྱོན་པ་ན་ཡབ་ཡུམ་བཞེད་པའི་ལོངས་སྤྱོད་བྱུང༌། ཡབ་དགའ་ཆེས་པ་དང་ཆང་གིས་བཟི་བས་རིན་པོ་ཆེ་ཀརྨ་པ་བྱོན་པ་ཡིན་བྱས་པས་ཁྲོམ་ཐམས་ཅད་འུར་ཏེ་འབུལ་བ་རི་ལྟར་སྤུངས་པ་བྱུང༌། ཀུན་གྱིས་ཆོས་དང་བྱིན་རླབས་ཞུས། དེ་དུས་ལ་སྟོད་ཀྱི་བཤེས་གཉེན་གཅིག་པུ་པ་སེམས་དཔའ་ཆེན་པོ་མཁས་བཙུན་གསེར་ཁང་པས་མ་ལ་ཞིང་ཁོང་གིས་དྲིས་པར་རྣམ་ཐར་བར་དོ་མ་གསུངས། དེ་ནུབ་རྣལ་ལམ་དུ་ཤེལ་གྱི་ཁྲི་རྒྱབ་ཡོལ་ཅན་ལ་བཞུགས་ཏེ་འོད་ཟེར་འགྱེད་བཞིན་པས་ནམ་མཁའ་ལ་བྱ་ལྟར་རྒྱུ་ཞིང་ལྷ་མི་ཐམས་ཅད་འདུད་པ་སོགས་གཟིགས། གླང་འཁོར་སྤྱི་མཆོད་ཀྱི་དུས་སྐུ་གདུང་ཀ་རུ་ལ་ངོ་མཚར་གྱི་གཟིགས་སྣང་དུ་མ་དང༌། ནམ་མཁའ་ལ་དམ་པ་རིན་པོ་ཆེ་བཞུགས་པའི་འོད་ཟེར་རང་ཉིད་ལ་ཐིམ་པར་གཟིགས་ཤིང་ཡབ་ལས་ཞི་བྱེད་སོ་ལུགས་དང་རྒྱུད་ཕྱི་གསན། ཡང་སྔགས་འཆང་ངོས་ནག་པ་དང་དབུ་རྩེ་བ་གཉིས་ལ་ཡང་དག་དང་ཕུར་པའི་བཀའ་གསན།

ཀྱི་རོང་གི་འཕགས་པ་ཝ་ཏི་མཇལ་ཚེ་སྤྱན་རས་གཟིགས་དངོས་སུ་གཟིགས་ཤིང་བྱིན་གྱིས་བརླབས། དགུང་ལོ་ལྔ་པ་ལ་གྲུབ་ཆེན་ཨོ་རྒྱན་པ་མཇལ་བཞེད་པས་རིམ་པས་བྱོན། གྲུབ་ཆེན་པ་ལ་འོད་གསལ་གྱི་ངང་དུ་རིན་པོ་ཆེ་ཀརྨ་པ་བྱོན་ནས་སང་ང་འོང་པ་ཤེས་པར་གྱིས་ཤིག་གསུངས། ཕྱིར་ནང་འཁོར་རྣམས་ལ་དེ་རིང་འདིར་རིན་པོ་ཆེ་ཀརྨ་པའི་རྣམ་འཕྲུལ་ཞིག་འོང་བར་འདུག་པས་བསུ་བ་གྱིས་གསུངས། འོན་ཀྱང་བརྟག་དགོས་སྙམ་པ་ཐུགས་ལ་བྱུང་སྟེ། ཁོང་རང་གི་གོང་དུ་སྟན་མཐོན་པོ་ཞིག་བཤམས་ཏེ། གལ་ཏེ་ངའི་བླ་མ་ཡིན་ན་ངའི་གོང་གི་སྟན་འདི་ལ་སྡོད་ནུས་ལ། མ་ཡིན་ན་སྡོད་མི་ནུས་དགོངས། དེའི་ཚེ་འཚོགས་པས་རོལ་མོའི་ཚོགས་ཀྱིས་སྤྱན་དྲངས་ཏེ་བྱོན་པ་ན་གྲུབ་ཆེན་པས་ཉམ་སད་པའི་ཕྱིར་གསང་བདག་གི་ཏིང་ངེ་འཛིན་མཛད་པས་ཟིལ་གྱིས་མ་ནོན། གྲུབ་ཆེན་པ་ལ་ཕྱག་མི་མཛད་པར་ཕྱག་གིས་དྲིལ་གདངས་དཀྲོལ་བས་གྲུབ་ཐོབ་པའི་གསུང་ནས་བུ་ཆུང་ཐུ་མོ་ཞིག་འདུག་སྙན་གྲགས་ཆེན་པོ་འོང་བར་འདུག་གསུངས། ཁྲི་ཆེན་པོ་དེ་ལ་ཤད་ཀྱིས་བྱོན་ནས་བཞུགས། ཁྱོད་སུ་ཡིན་གསུངས་པས་ཕྱག་ནམ་མཁའ་ལ་བརྐྱང་སྟེ། ང་ནི་མིང་ཡོངས་སུ་གྲགས་པ་ཀརྨ་པའོ་གསུངས། སྔོན་གྱི་མཇལ་ལུགས་ཤོད་ཅིག་གསུངས་པས། ལ་སྟོད་ཀྱི་ཇོ་བཙུན་ཨོ་རྒྱན་པ།། ཁོ་བོའི་མདུན་དུ་འོངས་ནས་ཀྱང༌།། རྒྱ་གར་ཤར་ནུབ་ཀྱི་གླེང་མོ་གཏོང༌།། རྡོ་རྗེ་གདན་གྱི་བཀོད་པ་བྱིན།། མཁྱེན་པ་དམ་ཆོས་ཀྱི་གླེང་མོ་འཆད།། ཅེས་སོགས་གསུངས། སླར་ཁྲི་ལས་བབས་ནས་སྔར་ང་བླ་མ་ཡིན་ཡང་ད་ཁྱེད་ཀྱིས་བསྐྱང་དུ་གསོལ་གསུངས་ནས་ཕྱག་མཛད། ཁྱོད་ངའི་བླ་མ་ཡིན་ན་ཀློག་ཤེས་ཏེ་འོང་བས་ཐོན་གསུང་ནས་དཔེ་ཆ་གཏད་པས་ལ་ལ་ན་ཐོགས་མེད་དུ་ཤ་ར་ར་བྱུང༌། ལ་ལར་ཚག་སྡུད་མ་བྱང་བ། ལ་ལར་སྦྱར་ཀློག་སྣ་ཚོགས་བྱུང་བས་འདི་བས་དགོད་བྲོ་བའི་ཀློག་མཐོང་མ་མྱོང་གསུངས་ནས་བཞད། དགུང་ལོ་དྲིས་ནས་ངའི་བླ་མ་ལུག་ལོ་ཟླ་བ་དགུ་པའི་ཚེས་གསུམ་ལ་གཤེགས་པ་ཡིན།

ཁྱོད་སྤྲེལ་ལོ་ཟླ་བ་དང་པོའི་ཚེས་བརྒྱད་ལ་སྐྱེས་ན་བར་ན་ཟླ་བ་ལྔ་ལས་མི་འདུག །ངའི་བླ་མའི་སྐུ་སྐྱེ་མིན་པར་འདུག་གསུངས་པས། ངས་མངལ་གྱི་ལུས་ཆགས་ནས་ཟླ་བ་བཞི་ལོན་པ་ཞིག་ལ་རྣམ་ཤེས་ཞུགས་པ་ཡིན། སྔ་གཞིས་གངས་ཞུར་མདུན་དུ་སོང་ཚར་ཞེས་ཡང་ཡང་བཟླས་པ་མ་གསན་ནམ་གསུངས། འདི་ལྟར་ན་སྔ་མ་ཟླ་བ་བཞི་ནི་ཀུན་གཞིའི་ཆ་གཅིག་ཞུགས་པས་མངོན་བྱང་ལྔ་ལས་གཟུགས་སུ་དོད་པ་རྒྱུ་རྡོ་རྗེ་འཛིན་པའི་སྐབས་དང༌། ཕྱི་མ་ནི་ཀུན་གཞིའི་རྣམ་ཤེས་རྫོགས་པར་ཞུགས་པ་ལས་ལྷན་ཅིག་སྐྱེས་པའི་གོ་འཕང་མངོན་དུ་མཛད་པ་ལ་ཞིང་སྐྱོང་གི་མཁའ་འགྲོ་མ་རྣམས་ཀྱིས་གླུས་བསྐུལ་ནས་འབྲས་བུ་རྡོ་རྗེ་འཛིན་པ་སེམས་དཔའ་གསུམ་རྫོགས་སུ་བཞེངས་པར་སྣང་ངོ༌།། གཞན་ཅི་དྲན་གསུངས་པས། འཕར་ཚང་གི་གྲོང་འཇུག་གི་ཚུལ་གསུངས། བདེན་རྫུན་ལྟ་གསུངས་ནས་འཕྲལ་དུ་མི་བཏང་བས་ངེས་པ་འདྲོངས། གཞན་ཁྱོད་ཀྱིས་ཅི་དྲན་གསུང་པས། མངལ་དུ་ཕྱི་རོལ་གྱི་ཡུལ་མ་བསྒྲིབས་པར་གཟིགས་པ་དང༌། ཡུམ་གྱིས་འདི་སྐད་ཅིག་ཡང་མི་སྡོད་པར་འདུག་པས་བུ་མོར་འོང༌། ཡབ་ཀྱི་རྨི་ལམ་ལས་བུར་འོང་ཟེར་བ་གསན་གསུངས་པས། གྲུབ་ཆེན་པའི་ཞལ་ནས་འདི་བརྫུན་རྒྱལ་ཞིག་འདུག་གསུངས་ཏེ། ཡབ་ཡུམ་བོས་གདོང་འཛོམ་མཛད་པས་ཀུན་ཡིད་ཆེས་ཏེ། རྒྱ་གར་དུ་སངས་རྒྱས་ཤཱཀྱ་ཐུབ་པ་དང༌། བོད་ཡུལ་དུ་ཁྱོད་མ་གཏོགས་པ་མངལ་གྱིས་དྲི་མས་གཏན་མ་གོས་པ་གཞན་འབྱུང་བ་མེད་གསུང་ནས་བསྟོད་བསྔགས་ཆེར་མཛད། ངའི་བླ་མའི་གསང་མཚན་རང་བྱུང་རྡོ་རྗེ་ཡིན་པས་དེ་ཀ་འདོགས་སོ་གསུངས་ནས་རང་བྱུང་རྡོ་རྗེར་མཚན་གསོལ། །དགེ་བསྙེན་གྱི་སྡོམ་པ་དང་སེམས་བསྐྱེད་གནང༌། ངེད་ལ་རིན་པོ་ཆེ་བའི་གསུང་གིས་མ་འོངས་པ་ན་ཁྱོད་ཀྱིས་འགོ་འདོན་དགོས་པ་གཅིག་འོང་གིས་འགོ་ཐོན་གསུངས་པ་ཞིག་ཡོད་དེ་ཁྱོད་ཡིན་པར་འདུག །དེ་ལ་གཏོད་གསུང་པའི་ཞྭ་ནག་དང་སྐུ་གསུམ་ངོ་སྤྲོད་ཅིག་ངེད་ལ་བཅོལ་ཡོད་པ་འདི་ཡིན་ནོ་གསུངས་ནས་ཕྱག་ཏུ་གཏད་དོ།།

དེ་ནས་གྲུབ་ཆེན་པའི་དྲུང་དུ་དྲིལ་བུ་ལུགས་ཀྱི་བདེ་མཆོག་གི་དབང་དང༌། ཕུར་པ་དང༌། མ་མོའི་དབང་གསན། དགྱེས་རྡོར་དང༌། སྒྱུ་འཕྲུལ་དྲ་བ་དང༌། དུས་འཁོར་དང༌། འབྱུང་ པོ་འདུལ་བྱེད་ཀྱི་རྒྱུད་རྣམས་གསན། རོ་སྙོམས་སྒང་དྲིལ་དང༌། སྐུ་གསུམ་ངོ་སྤྲོད་དང༌། བསྲེ་འཕོ་དང༌། ཁྲིད་ཆེན་བརྒྱད་དང༌། རྒྱལ་བ་རྒྱ་མཚོ་དང༌། དོ་ཧ་དང༌། ལྷན་ཅིག་སྐྱེས་སྦྱོར་ དང༌། བསྙེན་སྒྲུབ་ཀྱི་གཞུང་དང༌། ཕྲ་མན་བརྒྱད་དང༌། བསྲུང་བཟློག་དང༌། རྫས་སྒྲུབ་ལ་སོགས་ཀྱི་ཆོས་ཕྲན་ཀྱང་མང་དུ་གསན་ནོ།། དགུང་ལོ་བདུན་པའི་ཚེ་ཁྲོ་ཕུ་བ་ཀུན་ལྡན་ཤེས་རབ་ཀྱིས་མཁན་པོ་དེའི་དབུ་ཆེ་ཞིག་གིས་སློབ་དཔོན་མཛད་སྟེ་རབ་བྱུང་དང་དགེ་ཚུལ་དུ་བསྒྲུབས། འདུལ་བ་ཅི་རིགས་གསན། མཚན་སྔ་མ་ལས་མ་སྤོས་པ་འདྲ། དེའི་ཚེ་མཚུར་ཕུ་ན་གྲུབ་ཆེན་གཉན་རས་བཞུགས་པ་ལ་ཐུགས་རྗེ་ཆེན་པོའི་ཞལ་གཟིགས་ནས་ཉི་མ་ནུབ་ཀྱི་ཕྱོགས་ན་སྤྱན་རས་གཟིགས་ཀྱི་སྤྲུལ་པའི་སྐུ་ཉི་མ་ཤར་བ་ལྟ་བུ་ཡོད་ཀྱི་སྤྱན་འདྲེན་པའི་དུས་ལ་བབ་བོ་ཞེས་བསྐུལ་བ་བྱུང༌། སྙན་གྲགས་ཀྱིས་ཀྱང་ས་ཆེན་པོ་ཁྱབ་སྟེ་བསྟོད་པ་དང་འབུལ་བ་བསྐུར་བས་སླེབ། ལ་སྟོད་སྟོད་ལུང་དུ་གྲུབ་ཐོབ་ཆེན་པོས་དབང་བསྐུར་མཛད་པ་བླ་མ་བདེ་མཆོག་དངོས་སུ་གཟིགས། དབེན་གནས་བདེ་ཆེན་དུ་རྒོད་ཚང་པས་ལྷན་ཅིག་སྐྱེས་སྦྱོར་གསུངས་པའི་སྣང་བ་བྱུང་སྟེ་བླ་མའི་བྱིན་རླབས་ཞུགས་པར་དགོངས། དེ་དུས་ཕྱིའི་ཡུལ་སྣང་ཐམས་ཅད་སྒྲིབ་པ་མེད་པར་གསལ་བ་ཞིག་དུས་རྟག་ཏུ་བྱུང་ཞིང༌། རེས་ཤིག་གསལ་སྣང་དུ་ཁ་ཁྱུའི་ལ་ལ་བྱོན་པར་ཆས་པའི་ཚེ་ལ་གོང་ན་ཕུབ་ཆུང་བ་ཉི་ཤུ་རྩ་གྲངས་ཤིག་འདུག་པ་གཟིགས་ཏེ། ནང་པར་བླ་མ་ལ་འདི་བཞིན་གདའ་ཞུས་པས། འོ་ན་ཚ་མདའ་བ་འོ་ཅག་བསྒུགས་པ་ཡིན་ཡོང་རང་རེ་ཡང་དམག་སོགས་གསུངས་ནས་ཕུབ་ཆུང་བ་བཅུ་གསུམ་ཙམ་དང་བཅས་ཏེ་དཔོན་གཡོག་མང་པོས་བྱོན་ནས་ལ་སྐེད་ཙམ་ལ་སླེབ་པ་དང༌། ལ་གོང་གི་ཕུབ་ཅན་རྣམས་གཟིགས་པས་འགྲོ་མ་ནུས་པས་བཞུགས་སོ།།

དེར་ཕོ་ཉ་བ་བཏང་སྟེ་ཚ་མདའ་བ་ཨེ་ཡིན་ལྟོས་ཤིག་ཡིན་ན་ཐར་ཚད་བྲོས་ལ་ཤོག་མ་ཡིན་ན་གཡབ་མོ་ཐང་ངེད་ཡོང་བ་ཡིན་གསུང་ངོ༌། །དེར་ལ་གོང་ནས་གཡབ་མོ་བྱུང་བ་དང་བྱོན་ནོ། །ལ་ཕར་སྐོག་དུ་དྲོ་མཛད་དུས། ད་ཕྱིས་གཞན་ལ་མངོན་ཤེས་མ་སྨྲ་བར་ཆད་འོང་ངོ་གསུངས་ནས་བླ་མའི་བཀས་བསྡམས་སོ། །གྲུབ་ཆེན་པའི་ཆགས་ཕྱིར་བྱོན་པའི་སྐབས་རྣམས་སུ་དག་སྣང་མང་དུ་བྱུང་ཞིང༌། ཁྱད་པར་མི་མ་ཡིན་མང་པོས་འདུད་པ་དང༌། ཕྲིན་ལས་བསྒྲུབ་པར་ཁས་ལེན་པ་མང་དུ་བྱུང་གསུངས། སྤུད་ཏྲར་ཐོ་རངས་ཞིག་མགོན་པོ་བེར་ནག་ཅན་དང་སྔགས་བདག་གཉིས་བྱུང་ནས་མཚུར་ཕུར་མྱུར་དུ་བྱོན་ཞེས་བསྐུལ་ཏེ་ཕེབས། གྲོང་འཇུག་མཛད་པའི་བྱིས་པའི་མ་དེ་བོས་ནས་མཛོ་མོ་ཞིག་གནང་ཁྱོད་ཀྱིས་ངའི་མིག་ལ་ཅི་བྱས་གསུངས། ས་ཞིག་བཏབ་ལགས་ཟེར། མཚུར་ཕུར་བླ་མ་གཉན་རས་ཀྱིས་མཇལ་བའི་ཚེ་ས་ར་ཧ་ལ་བཀའ་བརྒྱུད་ཀྱི་གྲུབ་ཐོབ་དཔག་མེད་ཀྱིས་བསྐོར་བ་ཡུན་རིང་དུ་གཟིགས། དེའི་ཚེ་སློབ་མ་དམ་པ་རྣམས་ཐེ་ཚོམ་ཟད་པའི་ངེས་ཤེས་ཐོབ་ནའང་སྐལ་དམན་ང་རྒྱལ་ཅན་ཁ་ཅིག་གིས་མ་དད་པ་ཆེར་བྱས་པན་བྲག་གདོང་སྐམ་པོ་ཞིག་ཏུ་ང་ཀརྨ་པཀྴི་ཡིན་ན་འདིར་ཆུ་མིག་འབྱུང་བར་གྱུར་ཅིག་གསུངས་མ་ཐག་ཏུ་ཆུ་མིག་ཆེ་བ་ཞིག་བྱུང༌། ཡོག་པ་ཕྱེད་ཚིག་པ་ཞིག་དེ་ཉིད་དུ་བཙུགས་ཏེ་ང་ཀརྨ་པཀྴི་ཡིན་ན་འདིར་ད་ལྟ་སྐྱེ་ལ་མིན་ན་མི་སྐྱེ་བར་གྱུར་ཅིག་གསུངས་པས་སྐད་ཅིག་དེ་ཉིད་དུ་སྐྱེས་ཏེ་སྒྲུབ་ཆུ་དང་སྒྲུབ་ཤིང་དུ་གྲགས་ཏེ་ད་ལྟའང་ཡོད། བཀྲ་ཤིས་གསར་མེར་དགེ་བཤེས་དར་མ་སྒང་པས་བྱིན་རླབས་ཞུས་པ་ན་བཀའ་བརྒྱུད་ཀྱི་བླ་མ་རྣམས་ཀྱི་ཞལ་གཟིགས། སློབ་མ་མོས་གུས་ཆེ་བའི་རྒྱུ་མཚན་དུ་གོ་གསུངས་སོ། །ཡང་དེའི་ཚེ་དཔལ་རྟ་མཆོག་ཞལ་གཟིགས། དེའི་འཁོར་དུ་དཔལ་མ་མགོན་ལྕམ་དྲལ་ཡང་ཞལ་གཟིགས་དེ་དུས་ཀྱི་མ་མགོན་གྱི་བསྟོད་པའི་ཚིགས་སུ་བཅད་པ་ཡང་མཛད། དགེ་བཤེས་འགའ་ཞིག་ལ་གནོད་སྦྱིན་ཤིང་རྟ་ཅན་གྱི་རྗེས་གནང་བྱིན་པ་ན་ལྕང་ལོ་ཅན་གྱི་བཀོད་པ་གཟིགས།

རྟ་ལོ་ལ་ས་གཡོས་བྱུང་བའི་ཚེ་སྐུའི་རྩ་མདུད་ཕྱོགས་མེད་དུ་གྲོལ་ཞིང་ཆོས་ཐམས་ཅད་རང་སེམས་སུ་མཁྱེན་པ་ལ་བརྟན་པ་ཐོབ། ལྷ་མོ་དུང་སྐྱོང་མ་དང་རེ་མ་ཏི་འཁོར་བཅས་ཀྱིས་བསྐུལ་ནས་ཆོས་ཁྲིམས་གསར་དུ་མཛད། རྣལ་ལམ་དུ་ལྷོ་ཕྱོགས་དཔལ་གྱི་རི་བོར་ས་ར་ཧ་དང་མཇལ་ཏེ་དོ་ཧའི་དོན་རྟོགས། སློབ་དཔོན་ཤེས་རབ་དཔལ་ལ་རྒྱུད་འགྲེལ་གཉིས་ཀ་དང་བཤད་སྦྱར་གསན། རྒྱ་སྒོམ་ཡེ་ཤེས་འོད་ལ་དགྱེས་རྡོར་དང་སྤྱོད་འཇུག་གསན། ཁྱུང་རྫོང་དུ་བཞུགས་ཚེ་རིན་པོ་ཆེའི་རི་བོའི་ངོགས་སུ་སྤྱན་རས་གཟིགས་ ཁ་སར་པ་ཎི་བཞུགས་པའི་འོད་ཟེར་གྱིས་མདུན་དུ་གནས་པའི་ངན་འགྲོ་རྣམས་འདྲེན་ པར་བྱེད་པ་གཟིགས་ཤིང་དེའི་ཚིགས་བཅད་ཀྱང་མཛད། གྲུབ་ཆེན་གཉན་རས་དགེ་འདུན་འབུམ་ལས། ཆོས་དྲུག་དང་བསྲེ་བ་སྐོར་གསུམ་དང༌། ཆོས་དྲུག་ཀ་དཔེ་དང༌། ཚིགས་བཅད་མ་དང༌། ཚིགས་ལྷུག་མ་དང༌། ཞལ་གདམས་མ་དང༌། ལྷན་ཅིག་སྐྱེས་མ་དང༌། ཀུ་རུ་ཀུལླེ་དང༌། མན་ངག་ཚིགས་བསྡུས་དང༌། གངྒཱ་མ་དང༌། ལྟ་བ་མདོར་བསྡུས་དང༌། ཕྱག་རྒྱ་ཆེན་པོ་ཐོག་བབ་དང༌། རྡེའུ་སྐོར་དང༌། བློ་སྦྱོང་དང༌། ལམ་རིམ་དང༌། ཆོས་བཞི་དང༌། ནད་འདོན་གསུམ་པ་དང༌། ཁམས་གསུམ་མ་དང༌། ཕག་མོའི་ཕྲན་འགའ་སྟེ། དེ་རྣམས་གཙོ་བོར་མི་ལའི་གདམས་ངག་དཔལ་དྭགས་པོ་ནས་བརྒྱུད་པ་དང༌། རྗེ་རས་ཆུང་པ་ནས་བརྒྱུད་པའི་གདམས་པ། དོ་ཧ་སྐོར་གསུམ་བསམ་གཏན་ཐུན་འཇོག་གི་ཤམ་བུ་ཅན་དང༌། རྒྱལ་བ་རྒྱ་མཚོ་དང༌། མཁའ་འགྲོ་ཐུགས་སྒྲུབ་དང༌། ཕྱག་རྡོར་གཏུམ་པོ་རྣམ་གསུམ་ཁྱུང་གི་ཤམ་བུ་ཅན་དང༌། ཕག་མོ་བདེ་མཆོག་རིག་འཛིན་གྱི་ཤམ་བུ་ཅན་དང༌། མཐའ་བཞི་ཆོས་འཁོར་ཆོས་དྲུག་གི་ཤམ་བུ་ཅན་དང༌། བསྲེ་བ་དགུ་སྐོར་རོ་སྙོམ་གྱི་ཤམ་བུ་ཅན་དང༌། སྡེ་བརྒྱད་གནད་འཁོར་ལོག་ཏྲིའི་ཤམ་བུ་ཅན་དང༌། ཚེ་སྒྲུབ་རྣམ་གསུམ་དང༌། ཚར་གསུམ་ཁུག་པ་དང༌། བསྙེན་སྒྲུབ་དང༌། ཕྱག་རྒྱ་རྣམ་གསུམ་དང༌། དོན་ཁྲིད་དང༌། གཟེར་ལྔ་དང༌། གེགས་སེལ་དང༌།

ལུས་མེད་ཆོས་སྐོར་དགུ་ལ་སོགས་པ་དང༌། ཡང་མི་ཏྲ་ཛོ་ཀི་ནས་བརྒྱུད་པའི། ཐུགས་རྗེ་ཆེན་པོ་དབང་དང་བཅས་པ་དང༌། རྗེ་དུས་གསུམ་མཁྱེན་པའི་རྣམ་བཞི་རྒྱུད་འགྲེལ་དང༌། འབྲེལ་བ་གསུམ་ལྡན་དང༌། ཕག་མོ་ཞལ་བཞི་མ་དང༌། སྙིང་འཕྲོག་མ་དང༌། ཁྲོས་མ་ནག་མོ་དང༌། ཕག་མོ་རྒྱ་མཚོ་ཞེས་བྱ་བའི་སྒྲུབ་ཐབས་བརྒྱ་རྩ་དང༌། ཡང་དཔྱལ་དང་གནུར་ལས་བརྒྱུད་པའི་ཕག་མོའི་གཞུང་དྲུག་དང་འོད་ཀྱི་ཕྲེང་བ་ཆ་ལག་དང་བཅས་པ་དང༌། ཡང་ཐུགས་རྗེ་ཆེན་པོའི་རྒྱུད་དྲུག་དང༌། སྒྲུབ་ཐབས་འགའ་དང༌། ཐུགས་རྗེ་ཆེན་པོའི་གསུང་སྒྲུབ་དང༌། འཁོར་བ་དོང་སྤྲུག་མ་དང༌། སྣང་བ་ལམ་ཁྱེར་དང༌། ལྷ་ས་མ་དང༌། དཔལ་མོ་ཡིད་བཞིན་འཁོར་ལོ་རྣམས་དང༌། གནུབས་སངས་རྒྱས་ཡེ་ཤེས་ནས་བརྒྱུད་པའི་ཕྱག་ན་རྡོ་རྗེ་དང་ལྷ་མོ་དང༌། གཤིན་རྗེ་གཤེད་དང༌། སྲུང་མ་ལྔ་དང༌། གདམས་ཕྲན་མང་པོ་དང༌། ཨ་ཙ་ར་དམར་པོ་ཞབས་ཀྱི་རྩ་བ་དང༌། དོན་ཞགས་དང༌། པདྨ་ཅོད་པཎ་ལ་སོགས་དུ་མ་དང༌། བདེ་མཆོག་དང་ཁྲོས་མའི་རྒྱུད་གཉིས་དང་སྒྲུབ་ཐབས་རྣམ་པ་གསུམ་དང༌། དྲག་པོ་གསུམ་སྐོར་དང༌། གསང་རྒྱུད་རྣམས་དང༌། འཇམ་དཔལ་དཀར་པོ་དམར་པོ་སེར་པོ་གསུམ་དང༌། སྒྲོལ་མ་བརྒྱ་རྩ་དང༌། སེང་ལྡེང་ནགས་སྒྲོལ་དང༌། ཀུ་རུ་ཀུལླེའི་རྟོག་པ་སྒྲུབ་སྐོར་དང་བཅས་པ་དང༌། བླ་མ་མར་དོ་དང་པུ་རངས་པ་ནས་བརྒྱུད་པའི་སྒྲོལ་མ་དཀར་མོའི་ཚེ་སྒྲུབ་དང༌། སྒྲོལ་མ་ཉི་ཤུ་རྩ་གཅིག་མ་དང༌། བདེ་མཆོག་ལུ་ཧི་པའི་ལུགས་དང༌། དྲིལ་བུ་པའི་ལུགས་ལྷ་བཅུ་གསུམ་མ་དང༌། ལ་བ་པའི་ལུགས་ཀྱི་ལྷ་བཅུ་གསུམ་མ་དང༌། ར་ལིའི་རྒྱུད་ཉི་ཤུ་རྩ་བརྒྱད་མན་ངག་དང་བཅས་པ་དང༌། ཕག་མོ་ཤ་བ་རི་པ་ལ་བརྒྱུད་པ་དྲུག་དང༌། བྱང་ཆུབ་ཤིང་ལོ་མ་དང༌། མཁའ་སྤྱོད་དཀར་དམར་གཉིས་དང༌། སུམ་པ་ལོ་ཙཱ་བའི་མཁའ་འགྲོ་རྒྱ་མཚོའི་རིན་ཆེན་རྣམ་པ་བདུན་དང༌། ངེས་བརྗོད་བོང་ཞལ་ཅན་དང༌། གཞན་ཡང་ལྷ་ལྔ་མ་དང་ལྷ་གསུམ་མ་དང༌། ཡིག་བདུན་རིགས་གསུམ་དང༌།

ལྷན་སྐྱེས་ཀྱི་སྒྲུབ་ཐབས་གཉིས་དང༌། ནག་པོ་པའི་གཞུང་དྲུག་དང༌། ནག་ཆུང་ཕྲན་དྲུག་དང༌། དགྱེས་རྡོར་དཔའ་བོ་གཅིག་པ་དང༌། དགྱེས་རྡོར་ལྷ་ལྔ་མ་དང༌། ལྷ་དྲུག་ཅུ་རྩ་བཞི་མ་དང༌། རིགས་བསྡུས་ཀྱི་སྒྲུབ་ཐབས་རྫོགས་རིམ་དང་བཅས་པ་དང༌། རྩ་རྒྱུད་བརྟག་གཉིས་དང་ཀུན་སྤྱོད་སོགས་དང༌། ཡང་མྱང་རལ་པ་ཅན་དང༌། གུ་རུ་ཆོས་ཀྱི་དབང་ཕྱུག་ནས་བརྒྱུད་པའི་རྟ་མགྲིན་ཐུགས་དྲིལ་གྱི་རྒྱུད་དང་སྒྲུབ་ཐབས་དང༌། རྟ་མགྲིན་ལྷ་ལྔ་མ་དང༌། དཔའ་བོ་གཅིག་པ་མེ་ལྕེའི་ཕྲེང་བ་ཅན་དང༌། པདྨ་དབང་ཆེན་གྱི་རྩ་བ་ལ་སོགས་པའི་གཏེར་མ་རྣམས་དང༌། ཡང་ཀཿཐོག་པ་ལས་བརྒྱུད་པའི་ཡང་དག་དང༌། ཕུར་པ་རྩ་ཐུང་དང༌། ཁྱུ་འབྱུག་རོལ་པའི་རྒྱུད་དང༌། ཕུར་པ་རྩ་བའི་རྒྱུད་དང༌། ཕྱག་རྒྱ་ཆེན་པོ་ཐིག་ལེའི་རྒྱུད་དྲུག་དང༌། དགོངས་འདུས་དང༌། ཀུན་བྱེད་རྒྱལ་པོ་དང༌། བྲམ་སྐོར་རྒྱུད་བདུན་དང༌། སྔ་འགྱུར་ལྔ་དང༌། ཕྱི་འགྱུར་བཅུ་གསུམ་དང༌། རིན་ཆེན་སྤུང་པ་དང༌། ཀློང་དང༌། གུ་རུ་བཞི་པ་དང༌། ཡང་ཉང་ནས་བརྒྱུད་པའི་སྙིང་ཐིག་གི་ཟབ་པའི་པོ་ཏི་བཞི་ཁྲིད་རིམ་དང་བཅས་པ་དང༌། འགྲོ་མགོན་གྱིས་བློ་ལྡན་མཆོག་སྲེད་ནས་བརྒྱུད་པའི་སྡུད་པའི་གདམས་ངག་དང༌། རྒ་ལོ་ནས་བརྒྱུད་པའི་མགོན་པོ་ཕྱག་བཞི་པའི་རྒྱུད་དང་སྒྲུབ་ཐབས་བཅུ་གསུམ་ཙམ་དང༌། གནུབས་ཀྱི་མགོན་པོ་སྟག་ཞོན་གྱི་རྒྱུད་གསུམ་སྒྲུབ་ཐབས་མ་ལུས་པ་

དང༌། མཚོ་སྐྱེས་དང༌། བསེ་གདོང་ཅན་དང༌། ཏྲག་ཤད་དང༌། བེང་དང༌། བེར་ནག་ཅན་གྱི་སྒྲུབ་སྐོར་མ་ལུས་པ་དང༌། ལྷ་མོའི་རྒྱུད་བཅུ་དང་སྒྲུབ་ཐབས་རྣམས་དང༌། བོང་ཞོན་མ་དཔོན་གཡོག་གསུམ་མ་དང༌། གནུབས་དང༌། གུ་རུ་པདྨའི་རེ་མ་ཏིའི་སྒྲུབ་ཐབས་ཆ་ལག་དང་བཅས་པ་རྣམས་དང༌། དྲག་སྔགས་སྒྲུབ་ཕྲན་མང་པོ་དང༌། དབང་དང་བྱིན་རླབས་བཀའ་དང་བཅས་པ་རྣམས་གསན་ནོ།། བླ་མ་གནམ་མཚོ་བ་ལས། བསྟན་པ་རྒྱ་མཚོའི་རྩ་བཤད་བར་གཅིག་པ་དང༌། ཞུས་ལེན་མུན་སེལ་དང༌། དགོངས་པ་ལུང་སྟོན་དང༌། ཨ་མ་ལབ་སྒྲོན་གྱི་དཀའ་ཚོམ་དང༌། ལེ་ལག་ལ་སོགས་རྣམས་དང༌། ཟབ་གདམས་སྐོར་ལྔ་ལ་སོགས་ཆོས་རྗེའི་ཆོས་ཆུང་རྣམས་དང༌། ཞི་བྱེད་དོན་རྒྱུད་དང༌། ཕག་མོའི་གཞུང་དྲུག་དང༌། རྒྱལ་བ་རྒྱ་མཚོ་སྐོར་གསུམ་དང༌། ཕྱག་རྒྱ་ཆེན་པོ་ཐོག་བབས་དང༌། རྫོགས་པ་ཆེན་པོའི་དབང་གི་ཆུ་བོ་དང༌། གཞན་ཡང་གདམས་ཕྲན་བཀའ་ལུང་དང་བཅས་པ་མང་དུ་གསན་ནོ༌།། རྫོགས་པ་ཆེན་པོ་སྙིང་ཐིག་གསན་པའི་ཚེ་མངོན་སུམ་ཚད་ཕེབས་ཀྱི་རྟགས་གཟིགས་ཤིང་མན་ངག་གི་གནད་ཀྱང་ཤིན་ཏུ་ཟབ་པར་དགོངས། གཞན་ལ་ཕན་པར་འགྱུར་བའི་ལྟས་ཀྱང་གཟིགས། ཇོ་མོ་གངས་སུ་ཟླ་བ་གཅིག་བཞུགས་པའི་ཚེ་དེའི་གདན་ས་པ་ལ་གདམས་ཕྲན་འགའ་གསུངས་པས། ཁོང་དད་པ་བརྟན་ཅིང་དཔལ་ལྡན་ལྷ་མོས་ཀྱང་ཕྲིན་ལས་སྒྲུབ་པར་གཟིཌ། རྫོགས་ཆེན་གསང་སྐོར་གྱི་ངོ་སྤྲོད་ཀྱི་དུས་སུ་སྟོང་གཟུགས་རྡོ་རྗེ་འཆང་དུ་ཤར། དགུང་ལོ་བཅོ་བརྒྱད་པ་བཤོལ་དང་མངལ་ཟླ་བརྩིས་པའི་ཉི་ཤུ་ཚང་བ་ན་དགེ་འདུན་སྒང་པའི་འདྲེན་པ་འཕགས་པའི་གནས་བརྟན་གཞོན་ནུ་བྱང་ཆུབ་པས་མཁན་པོ། མཁས་པ་དགེ་འདུན་རིན་ཆེན་གྱིས་ལས་སློབ་མཛད་དེ་དགེ་འདུན་ལས་བསྙེན་པར་རྫོགས། སྤྱིར་དགེ་སློང་གི་བསླབ་པ་ལ་མིང་བརྗེ་བ་མེད་མོད་ནའང་འདིར་མཁན་པོས་རང་གི་མཚན་ལས་གྲས་ནས་ཆེད་དུ་ཚུལ་ཁྲིམས་གཞོན་ནུ་ཞེས་གསོལ་བ་འདྲ་སྟེ་གནས་སྒོར་ཨོ་རྒྱན་པ་མནལ་ལམ་དུ་བྱོན་པའི་སྐབས་ལས།

ཚུལ་ཁྲིམས་གཞོན་ནུ་ཞེས་བྱ་བའི་རྣལ་འབྱོར་བདག །ཅེས་འབྱུང་བས་སོ།། མཁན་ཆེན་པ་ལ། འདུལ་བ་ལུང་སྡེ་བཞི་དང༌། མདོ་རྩ་དང་བམ་པོ་ལྔ་བཅུ་པ་དང༌། སུམ་བརྒྱ་པ་དང༌། ཀརྨ་ཤ་ཏཾ་དང༌། ལོའི་དྲི་བ་གཉིས་དང༌། སོ་སོར་ཐར་པའི་འགྲེལ་པ་རྣམ་གསུམ་དང༌། མདོ་ཆུང་བཞི་དང༌། བློ་སྦྱོང་དང༌། གདམས་ངག་དང༌། སྨན་ལྷའི་མདོ་སྒྲུབ་དང༌། སྒྲོལ་མའི་སྒྲུབ་ཐབས་གཉིས་དང༌། གཞན་ཡང་གདམས་ཕྲན་མང་དུ་གསན་ནོ། ། གསང་ཕུའི་གདན་ས་པ་སློབ་དཔོན་ཆེན་པོ་ཤཱཀ་གཞོན་པ་ལ་བྱམས་པའི་ཆོས་ལྔ་འགྲེལ་པ་དང་བཅས་པ་དང༌། དབུ་མ་རྩ་ཤེས་འགྲེལ་པ་ག་ལ་འཇིགས་མེད་དང༌། རང་རྒྱུད་ཤར་གསུམ་དང༌། དེ་རྣམས་ཀྱི་འགྲེལ་པ་ལྔ་དང༌། དགོངས་འགྲེལ་དང༌། སཱ་ལུ་ལྗང་པའི་མདོ་འགྲེལ་དང༌། རྣམ་པར་མི་རྟོག་པ་ལ་འཇུག་པའི་འགྲེལ་པ་དང༌། དབུ་མ་སྒོམ་རིམ་རྣམ་པ་གསུམ་དང༌། ཇོ་བོའི་ཆོས་འབྱུང་བརྒྱ་རྩ་དང༌། མངོན་པ་གོང་འོག་གཉིས་འགྲེལ་བཤད་དང་བཅས་པ་དང༌། བསླབ་བཏུས་དང༌། མདོ་སྡེ་ཀུན་ལས་བཏུས་དང༌། ཚད་མ་ཀུན་ལས་བཏུས་རྩ་འགྲེལ་དང་བཅས་པ་དང༌། རིག་པའི་སྒོ་དང་རྟོག་གེ་སྡེ་བདུན་དང༌། དམིགས་པ་བརྟག་པ་དང༌། འདུལ་བ་འོད་ལྡན་དང༌། ཆོས་མཆོག་ཆུང་ངུ་དང༌། ཉི་ཁྲི་སྣང་བ་དང༌། ཤེར་སྙིང་འགྲེལ་པ་དང་བཅས་པ་དེ་རྣམས་གསན་ནོ།། དེ་ནས་དཔལ་ཀརྨ་པའི་གདན་ས་ཆེན་པོར་ཕེབས་པར་ཆས་པའི་ཚེ་ཆོས་སྐྱོང་དང་མཁའ་འགྲོའི་ཚོགས་རྣམས་ན་བཟའ་དང་རྒྱན་མཛེས་པས་བཀླུབས་ཏེ་གླུ་ལེན་པ་གཟིགས་པས་གཞན་ཕན་འབྱུང་བར་དགོངས་ཏེ་ཀརྨར་ཕེབས། ཀརྨའི་ཡང་དགོན་དུ་བཞུགས་པའི་སྐབས་ཤིག་ནམ་ལངས་ཙམ་ལ་འོད་ཀྱི་དཀྱིལ་འཁོར་མཛེས་པའི་ནང་དུ་བི་མ་ལ་གསལ་བར་གཟིགས་པ་རང་གི་མཛོད་སྤུར་ཐིམ་པ་བྱུང༌། དེ་ནས་བརྩམས་ཏེ་རྫོགས་པ་ཆེན་པོའི་ཚིག་དོན་ཐམས་ཅད་གསལ་བར་མཁྱེན་ནས་སྙིང་ཐིག་གི་ཡིག་ཆ་མཛད། ཆུ་ཡོས་ལོར་ས་སྐྱའི་འཇམ་དབྱངས་རིན་ཆེན་རྒྱལ་མཚན་གོང་དུ་ཕེབས་པ་དང་མཇལ་ཞིང་ཆོས་ཀྱི་གསུང་གླེང་མཛད་པའི་ཚེ།

སངས་རྒྱས་དང་བྱང་ཆུབ་སེམས་དཔའ་དུ་མ་གཟིགས་པའི་དག་སྣང་འཕེལ་བ་དང༌། སྐུ་ཚེ་དང་ཕྲིན་ལས་ཅི་འབྱུང་གི་ལྟས་གསལ་བར་གཟིགས། ནུབ་གཅིག་རྣལ་ལམ་དུ་ནུབ་ཕྱོགས་ཀྱི་ཞིང་ཁམས་སའི་མཐིལ་མཉམ་ཞིང་རིན་པོ་ཆེའི་མཆོད་རྟེན་མང་པོས་བསྐོར་བ་ཞིག་ཏུ་ཕེབས་པའི་ཚེ་འདི་ནི་བདེ་བ་ཅན་ནོ་ཞེས་གྲགས་པ་བྱུང༌། ཡང་རི་བོ་མཛེས་པ་ཞིག་གི་སྟེང་དུ་ཕེབས་པས་ཤཱཀྱའི་རྒྱལ་པོ་ལ་འཇམ་པའི་དབྱངས་སོགས་བྱང་ཆུབ་སེམས་དཔའི་འཁོར་གྱིས་བསྐོར་བ་གཟིགས་ནས་ཆོས་ཀྱི་དྲི་ལན་མཛད། དེ་ཉིད་ཡི་གེར་བཀོད་པ་རྣལ་ལམ་གྱི་མདོ་སྡེའི་བསྟན་བཅོས་བྱ་བ་དེ་ཡིན། རི་རབ་ཀྱི་རྩེར་ཁང་པ་བརྩེགས་པའི་དྲུང་དུ་དགེ་བའི་བཤེས་གཉེན་གསུམ་གྱིས་བྱམས་ཆོས་མགྲིན་གཅིག་ཏུ་གསན་པས་བྱམས་ཆོས་མཐའ་དག་གི་དོན་ཐུགས་སུ་སྔར་བས་ཀྱང་གསལ་བར་བྱུང༌། ཁང་བརྩེགས་དེའི་འོག་གསེར་རིའི་སྟེང་ནས་ཐུགས་རྗེ་ཆེན་པོའི་ཕྱག་ནས་བདུད་རྩིའི་རྒྱུན་འབབ་པ་ཤེལ་གྱི་སྣོད་དུ་གསོལ་ཞིང་གཞན་ལ་བཀྱེ་བར་སྣང་བས་སྙིགས་དུས་ཀྱི་གདུལ་བྱའི་ཚ་གདུང་སེལ་ནུས་པར་དགོངས། ཀུན་སྤྱོད་ཀྱི་འགྲེལ་པ་མཛད་ཚེ་མཁའ་འགྲོ་མ་རྣམས་ཀྱིས་རིན་པོ་ཆེ་དུ་མ་སྩོལ་བར་གཟིགས། རྒྱུད་དོན་ཟབ་མོ་རྣམས་རིན་པོ་ཆེ་བཞིན་དུ་དགོས་འདོད་འབྱུང་བར་དགོངས། ལྷ་སྟེང་གི་ཁོར་ཡུག་ནགས་ཚལ་ཆེན་པོ་ཡོད་པ་ལ་གློ་བུར་དུ་མེ་ཤོར་ནས་ཐམས་ཅད་ཅི་བྱའི་བརྟོལ་དང་བྲལ་ཏེ་མཁས་བཙུན་གཞོན་ནུ་འབུམ་གྱིས་མེའི་འཇིགས་པ་ལས་བསྐྱབ་ཏུ་གསོལ་ཞེས་ཞུས་པས། བདག་ནི་ལྷག་བསམ་རྣམ་དག་དང་ལྡན་ཏེ།། སྔོན་ཚེ་རྒྱལ་བ་རྣམས་ལ་ཚོགས་བསགས་ཤིང༌།། ད་ལྟར་ས་བཅུའི་དབང་ཕྱུག་ཡིན་གྱུར་ན།། བདེན་པ་འདི་ཡི་བདེན་ཚིག་བརྗོད་པའི་མཐུས།། མེ་ཆེན་འབར་བའི་ཚོགས་འདི་ཞི་གྱུར་ཅིག། ཅེས་སེ་གོལ་མཛད་པའི་མོད་ལ་དུ་བ་ཁམ་ནག་ནམ་མཁར་ཁྱབ་པ་མེ་ལྕེ་དང་འདྲེས་མར་འཁྲིགས་པ་ལས་འབྲུག་སྒྲ་དང་ཆར་རྒྱུན་ཆེན་པོ་བྱུང་ནས་མེ་ཐམས་ཅད་སྐད་ཅིག་གིས་ཞི་ཞིང་འཕགས་མ་སྒྲོལ་མ་གསལ་བར་གཟིགས།

ཡང་འཁོར་དང་སྙན་གྲགས་མ་བཟོད་པའི་སྐྱེ་བོ་ཕྲག་དོག་གི་ཁྱད་ནོར་ཅན་ཁ་ཅིག་གིས་མཐུ་བྱེད་པར་བརྩམས་ཏེ། མི་བརྒྱད་ཀྱིས་ཕུག་པར་གཤིན་རྗེ་དྲག་ཏུ་བསྒྲུབས་ནས་རྦད་པ་དེའི་ཚེ། འཇམ་དཔལ་གཤིན་རྗེའི་གཤེད་དགྲ་ནག་ཞལ་གསུམ་ཕྱག་དྲུག་པ་མེ་དཔུང་གི་ནང་ན་ཁྲོས་པས་སྔགས་སྒྲ་སྒྲོགས་ཤིང་དེས་རིགས་སྔགས་བཟློག་པར་གཟིགས་པ་ན། ཕུག་པ་དིབ་སྟེ་དེ་དག་ཕ་རོལ་ཏུ་སོང་ཞིང༌། གཞན་ཡང་ཆོ་འཕྲུལ་མི་འཚམ་པ་དུ་མ་བྱུང་བས་དེ་དག་འཁོར་བཅས་སྐྲག་སྟེ་འབུལ་བཤགས་རྒྱ་ཆེར་བྱས། དེ་ནས་ཚ་བའི་ཅོ་བྲག་རི་ཁར་བྱོན་པའི་ཚེ། ཁ་བ་དཀར་པོའི་དགེ་བསྙེན་དྲག་འདུལ་མི་དཀར་རྟ་དཀར་དར་དཀར་པོ་ཐོགས་ནས་ཤར་ཕྱོགས་དགེ་བསྙེན་རང་གི་ལྷའི་ཁང་པ་གསལ་བར་བསྟན། ཁ་བ་དཀར་པོར་ཕེབ་ནས་དེའི་གནས་ཡིག་ཀྱང་མཛད། རྗེ་འདིས། བཻ་རོ་ཙ་ན་སྤྱུགས་པའི་ཡུལ་རྒྱལ་མོ་ཚ་བ་རོང་ཡང་འདི་ཡིན་ཞེས་གསུངས། དེ་ནས་ཀཾ་པོ་གནས་ནང་དུ་བྱོན་པའི་ཚེ་དགེ་བསྙེན་རྡོ་རྗེ་དཔལ་བརྩེགས་ཏེ་རྟ་དཀར་རྔོག་དམར་ཞོན་ཞིང་དར་མདུང་ཐོགས་ནས་དགའ་བཞིན་དུ་བསུ་བ་བྱེད་པ་གཟིགས། ཤར་ཀོལ་ཏེའི་འཁྲུག་ཆེན་སུས་ཀྱང་མ་བཟླུམ་པར་ཡུན་རིང་བ་དེ་ལྷ་འདྲེ་འཁྲུགས་པར་མཁྱེན་ནས་ཏིང་ངེ་འཛིན་གྱིས་ལྷ་འདྲེ་རྣམས་བཀུག་སྟེ་ཟིལ་གྱིས་མནན་པས་བཀའ་བསྒྲུབ་པར་དམ་བཅས་ཏེ་དེ་ཉིད་དུ་རང་ཞིར་སོང༌། གནས་སྒོར་ཐོ་རངས་ཀྱི་རྣལ་ལམ་ཞིག་ལ་གྲུབ་ཆེན་ཨོ་རྒྱན་པ་ཕྱག་ཏུ་རྨ་བྱའི་སྒྲོ་བསྣམས་པས་གདམས་ངག་གི་གནད་ཐམས་ཅད་རྫོགས་པར་གནང་བ་འབྱུང༌། དེའི་ནང་པར་འདུས་པ་རྣམས་ལ་སྔོན་དུ་གྲུབ་ཆེན་ཨོ་རྒྱན་པས་ཁྱོད་ཤངས་ཀྱི་ཚ་རིར་ཤོག་གདམས་ངག་མ་ལུས་སྦྱིན་ནོ་གསུངས་པའི་ཡི་གེ་ཕོ་ཉ་དང་བཅས་པ་བྱུང་བས་བཀའ་བཞིན་སྒྲུབ་པར་སྤྲོ་མོད་ཀྱི་མངོན་སུམ་དུ་མཇལ་མི་ཐུབ་པར་འདུག །འོན་ཀྱང་དག་པའི་སྣང་བར་གདམས་ངག་ཐམས་ཅད་རྫོགས་པ་ཡིན་གསུངས་དེ་མ་ཐག་གྲུབ་ཆེན་རིན་པོ་ཆེ་ཡང་གཤེགས་པར་སྣང༌།

སླར་དབུས་སུ་བྱོན་པ་ན་གཉན་ཆེན་ཐང་ལྷ་སོགས་ཀྱིས་བསུ་བར་དཔོན་སློབ་དུ་མས་གཟིགས། གཞན་དག་གིས་ན་བུན་གྱི་ཕྲེང་བར་མཐོང༌། མཚུར་ཕུར་ཕེབས་པའི་ཚེ་མཁའ་འགྲོ་ཆོས་སྐྱོང་རྣམས་དགྱེས་པའི་གར་གྱིས་རོལ་པ་གཟིགས། འགྲོ་ལ་ཅུང་ཟད་ཕན་པའི་བརྡར་འདུག་གསུངས། ལྷ་སར་ཇོ་བོའི་དབུ་ཐོག་ཏུ་གསེར་གྱི་གདུགས་ངོ་མཚར་ཅན་ཕུལ་ཚེ་སངས་རྒྱས་ཀྱི་ཞིང་མཐའ་ཡས་པར་མཆོད་སྤྲིན་བྱུང་བར་གཟིགས། དགྱེས་རྡོར་བརྟག་གཉིས་ཀྱི་འགྲེལ་བ་མཛད་པ་ན་བྱང་ཆུབ་སེམས་འགྲེལ་མཐའ་དག་ཐུགས་ལ་མ་བསྒྲིབ་པར་གསལ། གྲུབ་ཐོབ་ཆེན་པོའི་དགོངས་པ་ཡོངས་སུ་བསྐང་བའི་ཕྱིར། སྙེ་མདོ་བ་ཀུན་དགའ་དོན་གྲུབ་ལ། དཔལ་དུས་ཀྱི་འཁོར་ལོའི་རྒྱུད་འགྲེལ་པ་དང་བཅས་པ་དང༌། གསང་འདུས་ཡེ་ཤེས་ཞབས་ཀྱི་ལུགས་དང༌། སྒྱུ་འཕྲུལ་དྲ་བ་དང༌། འབྱུང་པོ་འདུལ་བྱེད་དང༌། འཁོར་ལོ་ཆེན་པོ་དང༌། སྡོམ་འབྱུང་རྒྱུད་འགྲེལ་དང་བཅས་པ་དང༌། གཤེད་དམར་དང༌། དགྲ་ནག་དང༌། གདོང་དྲུག་དང༌། འཇིགས་བྱེད་རྣམས་ཀྱི་རྒྱུད་དང་སྒྲུབ་ཐབས་རྣམས་དང༌། རྡོ་རྗེ་ཕྲེང་བ་དང༌། མངོན་འབྱུང་གི་དབང་སྒྲུབ་ཐབས་བཅས་དང༌། གདན་བཞི་དང༌། གུར་དང༌། སམྦུ་ཊི་དང་རྒྱུད་དེ་གསུམ་གྱི་འགྲེལ་པ་དང༌། གསང་སྙིང་དང༌། ཡང་དག་གི་རྒྱུད་ཞི་ཁྲོའི་སྐོར་རྣམས་དང༌། འཇམ་དཔལ་སྐུ་སྒྲུབ་དང༌། པདྨ་གསུང་སྒྲུབ་དང༌། ཕུར་པ་དབང་རྫོགས་ལ་སོགས་སྒྲུབ་པ་བཀའ་བརྒྱད་དང༌། དེ་ཉིད་འདུས་པ་དང༌། དཔལ་མཆོག་རིགས་འདུས་དང༌། རྡོ་རྗེ་རྩེ་མོའི་རྒྱུད་དང༌། ངན་སོང་སྦྱོང་རྒྱུད་དང༌། དེའི་དཀྱིལ་འཁོར་ཆོ་ག་སྒྲུབ་ཐབས་དང་བཅས་པ། གཙུག་དགུ་དང༌། རྣམ་སྣང་མངོན་བྱང་དང༌། སྒྱུ་འཕྲུལ་དྲ་བ་དབང་དང་བཅས་པ་དང༌། རྡོ་རྗེ་བདུད་རྩི་དང༌། སངས་རྒྱས་ཐོད་པ་དང༌། གསང་ལྡན་དང༌། དཔའ་བོ་གཅིག་སྒྲུབ་དང༌། སྤྱི་རྒྱུད་དང༌། འཇམ་དཔལ་རྩ་རྒྱུད་དང༌། ཕྱག་ན་རྡོ་རྗེ་དབང་བསྐུར་བའི་རྒྱུད་དང༌། ཞི་བྱེད་རྒྱུད་པ་ཕྱི་མའི་ལུགས་རྣམས་དང་ཀཾ་ལུགས་དང༌།

སོ་ལུགས་དང༌། ལམ་འབྲས་ཞྭ་ལུགས་དང་ས་ལུགས་དང༌། དམར་ཞབས་དང༌། སྦྱོར་དྲུག་གི་རིགས་བརྒྱད་དང༌། གཞན་ཡང་གདམས་ཕྲན་མང་པོ་དང༌། ས་སྡེ་ལྔ་དང༌། མངོན་པ་གོང་མ་ཀུན་ལས་བཏུས་དང༌། མཛོད་རང་འགྲེལ་དང་བཅས་པ་དང༌། ཕུང་པོ་ལྔའི་རབ་ཏུ་བྱེད་པ་དང༌། ཐེག་བསྡུས་སྐོར་གསུམ་དང༌། སུམ་ཅུ་པ་དང༌། ཡུམ་རྒྱས་འབྲིང་རྣམ་པ་གསུམ་དང་དེ་དག་གི་འགྲེལ་བ་འགའ་ཞིག་དང༌། དཀོན་མཆོག་བརྩེགས་པའི་མདོ་སྡེ་ལྔ་བཅུ་དང༌། མདོ་པདྨ་དཀར་པོ་དང༌། སྙིང་རྗེ་ཆེན་པོ་པདྨ་དཀར་པོ་དང༌། དམ་ཆོས་པདྨ་དཀར་པོ་དང༌། གཟུངས་འདུས་རྒྱས་པ་དང༌། སྙན་ངག་མེ་ལོང་དང༌། གྲུབ་མཐའ་རྣམ་འབྱེད་དང༌། བསྡུས་པའི་སྐོར་སོགས་མང་པོ་གསན་པར་མཛད། དུས་འཁོར་གསན་པའི་ཚེ་བཀའ་བརྒྱུད་ཀྱི་བླ་མ་རྣམས་དང་མཁའ་འགྲོར་བཅས་པའི་སྣང་བ་ཤར་ཞིང་འཇམ་པའི་དབྱངས་དང་ཕྱག་ན་པདྨའི་བྱིན་རླབས་ཀྱིས་ཕྱི་ནང་གཞན་གསུམ་གྱི་གནད་རྣམས་གསལ་པར་དགོངས། འབྱུང་འདུལ་གསན་པའི་ཚེ་ཁྲོ་བོ་འཁོར་བཅས་མནལ་ལམ་དུ་གཟིགས་ཤིང་སྔགས་སྒྲ་འབྲུག་ལྟར་གྲགས་པ་གསན། དེའི་ཚེ་ཀོ་བེར་བས་བར་ཆད་བྱས་པ་དྲུང་ཉིད་མགོན་པོ་བེར་ནག་ཅན་ཏུ་མཛད་ནས་བཏུལ་བ་རྟོགས་ལྡན་གྲགས་སེང་པས་རྣལ་ལམ་དུ་གཟིགས། དཔོན་སློབ་བདུན་གྱིས་དཔའ་བོའི་སྟོན་མོ་ཞིག་མཛད་ཚེ་ཨོ་རྒྱན་གྱི་མཁའ་འགྲོ་མ་གསུམ་ནམ་མཁའ་ལ་འོངས་ཏེ་གླུ་གར་གྱི་མཆོད་པ་བྱས། རེ་ཞིག་ཁྱུང་རྫོང་དུ་དབེན་ས་མཛད་ཅིང༌། དེའི་ཚེ་གྲུབ་ཆེན་ཨོ་རྒྱན་པ་མནལ་ལམ་དུ་བྱོན་ཏེ་བསྙེན་སྒྲུབ་ཀྱི་གནད་རྣམས་གསལ་བར་བསྟན། ཡན་ལག་བརྒྱད་པ་ལ་སོགས་པ་གསོ་བའི་གཞུང་དང་གདམས་ངག་མང་པོ་ལྷ་རྗེ་སྣ་རས་ལ་སོགས་མཁས་པ་འགའ་ལ་གསན་ནོ། །སློབ་དཔོན་ཚུལ་ཁྲིམས་རིན་ཆེན་པ་ལ། གསང་བ་འདུས་པ་དང་དེའི་འགྲེལ་པ་དང༌། བཤད་རྒྱུད་བཞི་དང༌། འཕགས་སྐོར་ཆ་ལག་མ་ལུས་པ་དང༌། འཇམ་དཔལ་མཚན་བརྗོད་དང༌། མ་ཧཱ་མཱ་ཡ་དང༌། རྡོ་རྗེ་གུར་དང༌། གདན་བཞིའི་ཕྲན་དང༌།

མེས་རྔོག་ནས་བརྒྱུད་པའི་དགྱེས་རྡོར་གྱི་རྒྱ་གཞུང་རྣམས་དང༌། གཤིན་རྗེ་ཁ་ཐུན་གྱི་སྐོར་དང༌། གནམ་ལྕགས་ཨུར་མོ་དང༌། མཁའ་འགྲོ་རྒྱ་མཚོའི་འགྲེལ་བ་གྲུ་རྫིང་དང༌། རིན་ཆེན་རྣམ་བདུན་དང༌། བདེ་མཆོག་སྙན་བརྒྱུད་ལ་སོགས་བླ་མ་མར་པའི་གདམས་ངག་དང་བཀའ་ལུང་རྣམས་གསན་ནོ། །སློབ་དཔོན་གཞོན་ནུ་འབུམ་ལ། འཇམ་དཔལ་ཁྲོ་བོ་འདུས་པ་དང༌། ཨུར་མོ་པ་ཏྲའི་རྒྱུད་དང་སྒྲུབ་ཐབས་དང༌། བསྟན་སྲུང་ཀྱི་རྒྱུད་དང་སྒྲུབ་ཐབས་བརྒྱ་ཕྲག་བཅུ་གཅིག་ལྷག་ཙམ་དང༌། རོ་སྙོམས་དང་ཐུབ་པ་ལྔ་ལ་སོགས་གསན། འདི་དག་གི་སྐབས་སུ་དག་སྣང་མང་པོ་ཡོད་དེ་མ་བྲིས་གསུངས་མོད། སྤྱིར་འཕགས་པའི་ས་ལ་གནས་པ་འདི་ལྟ་བུའི་མཉམ་བཞག་ཐུན་གཅིག་གི་གཟིགས་སྣང་ཡང་སོ་སོ་སྐྱེ་བོ་རྣམས་ཀྱིས་ལོ་བརྒྱར་བརྗོད་པར་ག་ལ་ནུས། འོནཀྱང་འདི་ལྟར་བསྟན་པ་ནི་ཚུར་མཐོང་གི་ངོ་ཙམ་དུ་དགོངས་པར་བས་སོ།། སློབ་དཔོན་ཛྙཱན་ཤྲཱི་ལ་འགྲེལ་པ་མཐའ་དྲུག་ཆེན་མོ་དང༌། གསུང་གི་འོད་ཟེར་ལ་སོགས་པའི་འགྲེལ་བ་འགའ་དང༌། འཆི་མེད་ཆེན་པོ་ལ་སོགས་པ་མང་དུ་གསན། རྫོགས་ཆེན་གསང་བསྐོར་གྱི་རྒྱུད་དང་འགྲེལ་པ་དང༌། གདམས་ཕྲན་དང༌། འཆི་མེད་དང་ནི་གུའི་ཆོས་དྲུག་དང༌། ཕྱག་རྒྱ་ཆེན་པོ་གའུ་མ་དང༌། དེ་རྣམས་རི་ཁྲོད་རས་པ་ལས་གསན། གསང་སྐོར་དང་སྙིང་ཐིག་གི་རྒྱུད་འགྲེལ་འགའ་དང༌། ཕྲན་འགའ་བླ་མ་ཀུ་མ་རཱ་ཛ་ལ་གསན། མདོར་ན་བོད་ཀྱི་ཡུལ་དུ་བཀའ་བསྟན་མན་ངག་འགྱུར་རོ་ཅོག་ཐམས་ཅད་གསན་པར་མཛད་སྟེ་དམ་པའི་ཆོས་ལ་གུས་པ་དང༌། བླ་མ་མེད་པར་རང་བཟོས་མི་འཇུག་པའི་གདམས་ངག་མིག་ལྟོས་སུ་སྟོན་པར་མཛད། དེ་ཐམས་ཅད་ཀྱང་ཚར་རེ་གསན་པ་ཙམ་གྱིས་ཚིག་གདོན་ཐ་དག་སྐད་ཅིག་རེས་ཐུགས་སུ་ཆུད་ཀྱང་ཆེད་ཆུང་དང་བརྙས་ཐབས་མི་མཛད་པར་ནན་ཆགས་སུ་མཛད། ས་རིས་ཁོ་ན་མཛད་པས་ལྕགས་སྨྱུག་བདུན་ཟད་པར་གྲགས། གསན་ཡིག་གི་ཆོས་ཀྱི་རྣམ་གྲངས་ཀྱི་མིང་ཁོ་ནའང་དེང་སང་གི་སྐྱེ་བོའི་སྤྱོད་ཡུལ་དུ་མི་ཆུད།

ལྕགས་ཁྱི་ལོར་མཚལ་དཔོན་དགའ་བདེ་གཤེགས་དུས་སྐྱི་ཤོད་ཀྱི་དགེ་འདུན་རྣམས་ཀྱི་གྲལ་དབུ་ལ་ཆེན་པོ་སྨོན་ལམ་རྡོ་རྗེ་བས་གུང་ཐང་དུ་སྤྱན་དྲངས། གཡག་སྡེ་པན་ཆེན་གྱིས་མཚལ་བའི་སར་བཞུགས་ཚེ་མཇལ་དུ་བྱོན། ཕྱག་མ་ཕུལ་བར་བདག་དད་ན་དགེ་བའི་བཤེས་གཉེན་དུ་བསྟེན་པ་ལགས་པས་ཞག་འགའ་ཞབས་ཕྱིར་བསྡད་སྟེ་བརྟག་པར་ཞུས་པས་མཉེས་བཞིན་གནང༌། ཉིན་པར་དགེ་བཤེས་མཐའ་ཡས་པ་ལ་མདོ་སྔགས་ཀྱི་བཤད་ཆེན་རྒྱ་མཚོ་ལྟ་བུ་མང་དུ་མཛད། མཚན་མོ་དབང་རྗེས་གནང་ཟབ་ཁྲིད་དཔག་མེད་གནང༌། བར་རྣམས་སུ་སྐྱེ་བོ་དཔག་མེད་ལ་མཇལ་ཁ་གསེར་ཡིག་པ་དཔག་མེད་ལ་ཞལ་བཀོད། ཚལ་པའི་སྐུ་གསུང་ཐུགས་རྟེན་མང་པོ་དང་ཁྱད་པར་བཀའ་བསྟན་འགྱུར་གྱི་ཞལ་བསྐོས་སོགས་རླབས་ཆེན་གྱི་མཛད་པ་རྒྱ་མཚོ་རྣམས་གཅིག་གོ་གཅིག་གིས་མི་འགག་ཅིང་སྐུ་གསུང་ཐུགས་དལ་ཞིང་ལྷོད་ཆགས་པ་ལས་མི་གཡོ་བར་གཟིགས། ཆོས་ཀྱི་དཀའ་བའི་གནས་རྣམས་དྲིས་པ་དེ་ཙམ་ནི་དཀའ་བ་མ་ཡིན་ཏེ་དེ་ལས་གཞན་འདི་དང་འདི་ལྟ་བུའོ། །ཞེས་གསུངས་པ་ན་སྔོན་རྣལ་ལམ་དུ་ཡང་མ་གསན་པ་ཁོ་ན་གསན། ཉིན་རེ་རེ་བཞིན་མཁས་པ་དང་གྲུབ་པའི་མཐའ་ཇེ་མི་དཔོགས་སུ་སོང༌། བློའི་ར་བ་ལས་བརྒལ་ཏེ་ཞབས་ལ་སྤྱི་བོས་གཏུགས་ནས་སྤྲུལ་པའི་སྐུ་རིན་པོ་ཆེ་ཞེས་རྩ་བའི་བླ་མ་མཆོག་ཏུ་འཛིན། འཕོ་བ་ཞུས་པས་རྣམ་ཤེས་ཚངས་བུག་ནས་འཕོ་བ་ཡིན་གསུངས། གཟེར་ལྔ་ཞུས་པས་གཟེར་ལྔ་མི་དགོས་གཅིག་གིས་སྡོམ་སྟེ་མཆི་གསུང་པས་དེ་ཁོ་ན་ལྟར་འདུག་ཅེས་ལྷག་པར་དད། ཇོ་མོ་གངས་སུ་དབེན་པ་བསྟེན་པའི་ཚེ། ཀོང་པོའི་ཡུལ་མི་ཀུན་ཆོས་ལ་མོས་པ་དང༌། དེར་གཞན་ལ་ཕན་པར་འགྱུར་བའི་ལྟར་གཟིགས། 

དྭགས་ལ་སྒམ་པོའི་ཟང་ལུང་རི་ཁྲོད་དུ་བཞུགས་པའི་ཚེ། བླ་མ་ལྷ་རྗེ་ཟླ་འོད་གཞོན་ནུ་དང་མངོན་སུམ་དུ་མཇལ། ཕྱག་རྒྱ་ཆེན་པོའི་གདམས་པས་གཞན་དོན་འབྱུང་བའི་རྟེན་འབྲེལ་ཤར་གསུངས། ཀོང་པོར་ཕེབས་ནས་ཡུལ་དེའི་མི་མ་ཡིན་པ་རྣམས་ཀྱིས་ཆོས་ལ་གུས་ཤིང་བཀའ་བཞིན་བསྒྲུབ་བོ་ཞེས་ཟེར་བ་གསན་ཞིང༌། དེར་ལོ་གསུམ་བར་དུ་བཞུགས་ཤིང་བཀའ་ལ་ཉན་པའི་ལྟས་ངོ་མཚར་དུ་མ་གཟིགས། གནས་ཆེན་ཙཱ་རི་ཏྲར་ཕེབས་བའི་ཚེ་གཡུ་མཚོ་མཁའ་འགྲོའི་ཕོ་ཕྲང་དངོས་སུ་གཟིགས། ཡུལ་སྨད་དུ་ཕེབས་པར་དགོངས་ཏེ་ཡུལ་སྟོད་ཀྱི་ཆོས་ཁྲི་བར་དུ་བྱོན། རྟེན་འབྲེལ་ཅུང་མ་འགྲིག་ཀྱང་ཕག་མོའི་ཕྱག་དཔེ་ལུང་ནང་དེ་ཕྱོགས་སུ་རླུང་གིས་ཁྱེར་ཏེ་མ་འདུས་པའི་ངའི་ཆོས་ཀྱི་བསྟན་པ་འབྱུང་གསུངས་ཏེ། ཕྱིས་ཕག་མོ་ཀར་ལུགས་གནས་དེར་དར། རང་བྱུང་གི་དུར་ཁྲོད་ཆེན་པོར་བྱོན་པའི་ཚེ། མཁའ་འགྲོའི་ཚོགས་རྣམས་ཀྱིས་དངོས་གྲུབ་འབུལ་བ་དང༌། བར་གཅོད་ཞི་བའི་སྣང་བ་བྱུང་གསུངས་བཀྲ་ཤིས་ལྗོངས་སུ་གསོལ་བ་བཏབ་པའི་ཚེ། མཁའ་འགྲོ་མའི་ཚོགས་རྣམས་ཀྱིས་མཁའ་ལ་གར་བྱེད་ཅིང་གླུ་དབྱངས་ལེན་པ་གཟིགས། གནས་དེར་དག་པའི་སྣང་བ་མང་དུ་བྱུང་ཞེས་ཡང་ཡང་གསུངས། དེ་དག་གི་ཚེ་གནས་ལུགས་ཕྱིན་ཅི་མ་ལོག་པར་རྟོགས་ཤིང་རླུང་སེམས་ལ་དབང་ཐོབ་པའི་སྒོམ་ཆེན་རྣལ་འབྱོར་པ་དུ་མ་སྨིན་པར་མཛད། ཆུ་མོ་གླང་གི་ལོ་ལ་གུ་རུ་ལས་འབྲེལ་རྩལ་གྱིས། ལྷོ་བྲག་ཏུ་རྫོགས་ཆེན་མཁའ་འགྲོ་སྙིང་ཐིག་གཏེར་ནས་བཏོན་པའི་ཤོག་སེར་ཕྱག་ཏུ་ཕུལ། ཙ་རིའི་བོན་ལུང་དུ་ཟླ་བ་གསུམ་དེར་བཞུགས་ནས་གསོལ་བ་དྲག་ཏུ་བཏབ་པས། ཨོ་རྒྱན་རིན་པོ་ཆེ་དང་དངོས་སུ་མཇལ་ནས་དབང་ལུང་རྣམས་རྫོགས་པར་གནང༌། དེ་ནས་དབུས་སུ་ཕེབ་པའི་ཤམ་པོ་གངས་ཀྱི་མདུན་དུ་ཕྱིའི་ཡུལ་སྣང་དང་ནང་གི་རྩ་རླུང་རྣམས་ཀྱི་རྟེན་འབྲེལ་མ་ལུས་པའི་གནས་གསལ་བར་མཁྱེན། སྐུའི་བར་ཆད་རྣམས་ཞི་ཞིང་གཞན་ལ་ཕན་པའི་ཡི་དམ་ཡང་མཛད།

ཇོ་མོ་གངས་ལ་དབེན་པ་བསྟེན་ནས་ཡུན་རིང་དུ་བཞུགས་པའི་ཚེ། ཨོ་རྒྱན་གྱི་མཁན་པོ་པདྨ་འབྱུང་གནས་ནམ་མཁར་གསལ་བར་སྣང་ཞིང་རང་ལ་ཐིམ་པའི་སྣང་བ་ཡུན་རིང་དུ་བྱུང་གསུངས། མཚུར་ཕུ་སྤུངས་ཀྱི་རི་ཁྲོད་དུ་བཞུགས་པའི་ཚེ། ཕྱི་ནང་གི་གཟའ་སྐར་དུས་སྦྱོར་ཐམས་ཅད་ཇི་ལྟ་བ་གཟིགས་ཏེ་རྩིས་ཀུན་བསྡུས་པའི་བསྟན་བཅོས་མཛད། གསང་བ་འདུས་པ་མར་ལུགས་གསན་པའི་དུས་སུ་ཉིད་ཀྱི་སྐུ་ལ་གསང་བ་འདུས་པའི་དཀྱིལ་འཁོར་ཐམས་ཅད་རྫོགས་པར་སྣང་ཞིང༌། རྒྱལ་བའི་དགོངས་པ་ཕྱི་རོལ་ཏུ་མ་ལུས་པར་དག་པའི་སེམས་ཀྱི་ངོ་བོར་རྟོགས་པའི་ངེས་ཤེས་འཁྲུངས། ཡང་གནས་དེར་འདི་ནས་འཇིག་རྟེན་དཔག་མེད་འདས་པའི་ཞིང་ཁམས་ཞིག་ན་རྒྱལ་བ་སྤོས་ཀྱི་གླང་པོ་དང༌། དེའི་གསུང་རབ་པོ་ཏི་མང་པོ་གཟིགས། ཡང་དེར་ཆོ་ག་མང་དུ་མཛད་པའི་ཚེ་རྒྱལ་བ་ཐམས་ཅད་དགོངས་པ་གཅིག་པ་དང༌། ཡི་དམ་རང་རིག་གི་རྩལ་དུ་མཁྱེན། ཡང་འཇིག་རྟེན་གྱི་ཁམས་མང་པོ་འདས་པའི་བྱང་ཕྱོགས་ཀྱི་འཇིག་རྟེན་ན་འཇམ་དཔལ་གཞོན་ནུར་གྱུར་པ་ད་ལྟར་སངས་རྒྱས་པའི་མཛད་པ་བསྟན་པའི་སྟོན་འཁོར་ཞིང་ཁམས་ཐམས་ཅད་དུ་ཡུན་རིང་དུ་གསལ་བར་གཟིགས། ཡང་མགོན་པོ་བྱམས་པ་རྒྱལ་སྲས་འབུམ་ཕྲག་དུ་མའི་འཁོར་གྱིས་བསྐོར་བའི་མཐར་བྱོན་པ་ན་བྱམས་པ་ཉིད་ཀྱི་དྲུང་དུ་གཤེགས་པར་སྤྲོ་ཡང་འཁོར་གྱི་ཁྲོད་དུ་མ་ཐར་བས་སྟེང་གི་ནམ་མཁའ་ནས་བྱོན་ཀྱང་འཕགས་པའི་དགེ་འདུན་མང་པོའི་སྟེང་དུ་འགྲོ་བ་ནི་བདག་གི་ཆ་མ་ཡིན་དགོངས་ཏེ་ས་འོག་ནས་མགོན་པོའི་དྲུང་དུ་འཐོན་པར་མཛད་ཅིང༌། པདྨའི་སྡོང་པོ་སྤྲུལ་པའི་སྟེང་ནས་མཇལ་ཞིང་གཞན་ཕན་ལ་བསྐུལ་བའི་གསོལ་བ་བཏབ། ཡང་གངས་དཀར་ཆོས་འབྱུང་ཕུག་པར་བཞུགས་པའི་ཚེ། རྗེ་དུས་གསུམ་མཁྱེན་པ་མཁའ་འགྲོ་རྒྱ་མཚོས་བསྐོར་བ་གཟིགས་པས་བསྟོད་པ་ཡང་མཛད། བ་ཚྭ་ཕུག་ནག་ཏུ་བཞུགས་པའི་ཚེ་མི་མ་ཡིན་རྣམས་ཀྱིས་ཕྱག་འཚལ་ཞིང་བསྐོར་བ་བྱེད་པ་བྱུང་བས་ཐུགས་གེགས་ལས་གྲོལ།

ཆོས་རྗེའི་བཞུགས་གནས་གྲ་མ་གྲུ་བཞིའི་དགོན་པར་ཕུར་པའི་དབང་རྫོགས་ལ་སོགས་བཀའ་ལུང་རྣམས་གསན་པའི་ཚེ། རྗེ་དེ་ཉིད་ཀྱི་སྣང་བ་ཤར། དེར་སྙིགས་མའི་དུས་ཀྱི་རང་གཞན་གྱི་རྒྱུད་ལ་ཕན་པར་འགྱུར་བའི་ལྟས་གཟིགས་ནས་མཚུར་བདེ་ཆེན་སྟེངས་ཀྱི་རི་ཁྲོད་འདེབས་པར་མཛད། དེའི་ཚེ་རྣལ་ལམ་དུ་རྒྱལ་བའི་མཆོད་རྟེན་དང་རིང་བསྲེལ་དབྱིབས་ལེགས་འོད་ཟེར་འཕྲོ་བ་མང་དུ་རྙེད་པ་བྱུང་བས་བཀའ་བརྒྱུད་ཀྱི་གྲལ་ཐུབ་པའི་སྒོམ་ཆེན་མང་དུ་འབྱུང་བར་མཁྱེན། ཤར་ཕྱོགས་མངོན་དགའི་ཞིང་དུ་བཅོམ་ལྡན་འདས་མི་འཁྲུགས་པའི་སྤྱན་སྔར་རྒྱལ་སྲས་སྤོས་ཀྱི་གླང་པོའི་བྱང་ཆུབ་སེམས་དཔའི་སྤྱོད་པ་གཟིགས། བདེ་ཆེན་ལྟག་གི་ཆུ་མིག་བརྒྱ་རྩའི་རི་ཁྲོད་དུ་གཅོད་དང་འོད་གསལ་ལ་སོགས་པ་གཞན་ལ་བསྟན་པས། རྗེ་ཉིད་ཀྱང་འོད་གསལ་གྱི་ཉིན་མཚན་འདྲེས་པའི་ཚུལ་དུ་སྣང་ཞིང༌། སློབ་མའང་དེ་ལྟ་བུ་མང་དུ་བྱུང༌། དེ་དུས་དཔོན་སློབ་རྣམས་ལ་འཚོ་བ་ལྷ་འདྲེས་སྦྱར་བས་མིའི་ཟས་ལ་ཆེར་མ་བརྟེན། ཁ་རག་ཤར་གྱི་རི་ཁྲོད་དུ་སྟོན་ཟླ་འབྲིང་པོའི་ཉ་ལ་སློབ་དཔོན་པདྨའི་དག་སྣང་ཤར། སྙིང་ཁུ་པདྨའི་ཕུག་པར་མཁའ་འགྲོས་བྱིན་གྱིས་བརླབས་པའི་དག་སྣང་ཤར་བས་རྡོ་རྗེའི་གླུ་མང་པོ་ལེན་པར་མཛད། ཡང་བདེ་ཆེན་དུ་དབེན་པ་མཛད་པའི་ཚེ། ཕྱོགས་བཅུའི་སངས་རྒྱས་ཀྱི་ཞིང་མང་པོར་རྒྱལ་སྲས་རྣམས་ཀྱི་བྱང་ཆུབ་ཀྱི་སྤྱོད་པ་རྒྱ་ཆེན་པོ་གཟིགས་པས་དེ་དག་གི་རྗེས་སུ་ལྷག་པར་ཡི་དམ་མཛད། རྒྱུད་སྡེ་རྒྱ་མཚོ་ནས་གསུངས་པའི་རྩ་རླུང་བྱང་ཆུབ་སེམས་ཀྱི་གནད་མ་ལུས་པ་ཇི་ལྟ་བ་མཁྱེན་ནས་ཕྱི་ནང་གཞན་གསུམ་གཅིག་ཏུ་གྲུབ་པའི་བསྟན་བཅོས་མཛད། ངག་རླུང་ཡི་གེའི་རྟེན་འབྲེལ་ནམ་མཁའ་གསེར་གྱི་ཡི་གེའི་ཕྲེང་བར་སྣང་ཞིང༌། སྐུའི་སྤུ་ཁུང་དུ་ཐིམ་ཞིང་འཕྲོ་བར་གཟིགས། མ་མགོན་ལྕམ་དྲལ་དང་རྡོ་རྗེ་ལེགས་པས་བསྟན་པའི་རྒྱུ་མཚན་རྣམས་སྙན་དུ་གསོལ། ཕུང་ཁམས་ངོ་བོ་ཉིད་ཀྱིས་འདུས་པའི་ལྷ་ཚོགས་སུ་རྟོགས་ནས་རྡོ་རྗེ་ཕྲེང་བ་ནས་གསུངས་པ་བཞིན་དུ་ཕྱི་ནང་སྦྱར་བའི་འདུས་པའི་གྲུབ་ཐབས་མཛད།

རྡོར་སེམས་ཧེ་རུ་ཀས་བྱིན་གྱིས་རློབ་པ་དང་ཕྱི་རོལ་དུའང་དཔའ་བོ་མཁའ་འགྲོ་འདུས་པའི་འཇའ་འོད་ཀྱིས་ནམ་མཁར་ཁྱབ་པར་གཟིགས་ཏེ་དམ་ཚིག་རྒྱ་མཚོ་རྩ་འགྲེལ་མཛད། བདེ་ཆེན་སྟེང་དུ་ལྕགས་ཕོ་སྤྲེའུའི་ལོ་ལ། གཡུང་སྟོན། སྨན་ལུང་སྤྲུལ་སྐུ་ཤཱཀ་གཞོན། སློབ་དཔོན་རྒྱལ་མཚན། རྟོགས་ལྡན་ཡེ་རྒྱལ། སློབ་དཔོན་ཡེ་ཤེས་རྒྱལ་མཚན། འཇམ་དཔལ་བརྩོན་འགྲུས་སེང་གེ་དྲུག་ལ། དབང་ཁྲིད་རྣམས་རྫོགས་པར་གནང་ནས། ཆོས་ཐོན་པའི་སྐབས་སུ། པདྨ་ནས་བརྒྱུད་པའི་སྙིང་ཐིག་སྐོར་ཅིག་ཡོད་ཐང་པ་ལ་སྙམ་རུང་ང་བར་མ་བྱུང༌། ད་རེས་འདི་བྱུང་བ་ལེགས། ད་ནུབ་པ་འཕངས་པས། རང་རེ་རྣམ་པ་ལྔ་པོས། གཙང་དབུས་རུ་མཚམས་ཁམས་རྒྱ་ནག་ཏུ་དར་བར་མཛད་དོ།། འཇམ་དཔལ་བརྩོན་འགྲུས་སེང་གེ་རང་གིས་ཉམས་སུ་ལོངས་གསུངས་ནས་གནང༌། རྣལ་ལམ་དུ་ཀུ་རུ་ཀུལླེ་འོད་ཟེར་དམར་པོ་འཕྲོ་བ་ཞིག་གིས་འབྱུང་པོའི་གནོད་པ་ཞི་བར་མཛད་པ་གཟིགས། ས་ར་ཧ་དང་ཆོས་ཀྱི་གྲགས་པ་ལ་སོགས་པའི་ཡེ་ཤེས་ཀྱི་སྐུ་དང་དངོས་སུ་འགྲོ་བ་མཛད་པས་གཞུང་ལུགས་རྒྱ་མཚོ་ལྟ་བུ་རྣམས་རྩོལ་མེད་དུ་མཁྱེན། ཇོ་མོ་གངས་དཀར་གྱི་ཕུག་པར་སློབ་དཔོན་པདྨའི་སྐུ་བཞེངས་པའི་ཚེ་དེའི་ཕྲིན་ལས་ཀྱི་ལྷག་མས་རྗེ་ཉིད་ཀྱིས་ཕྱོགས་ཐམས་ཅད་དུ་ཕྲིན་ལས་འགྲུབ་པའི་ལྟས་གཟིགས། གཡས་རུ་ཤངས་ལ་བྱོན་ཏེ་སོ་ནམ་ཁོ་མོའི་འབྲོང་ལ་བྱེད་ཟེར་ཞིང་འབྲོང་ནས་བྱ་བྱི་ཡན་གསོད་པས་འཚོ་བའི་ལུང་ནས་དེའི་སྐྱེ་བོ་རྣམས་བཏུལ་ཏེ་སྲོག་གཅོད་སྤང་བ་ལ་རིང་དུ་བཀོད། དེའི་ཚེ་ཤཱཀྱའི་རྒྱལ་པོས་ཐུགས་རྗེའི་འོད་ཟེར་གྱིས་སེམས་ཅན་རྣམས་ཀྱི་སྒྲིབ་པ་སེལ་བར་གཟིགས། ཡུལ་དེའི་མི་མ་ཡིན་པ་རྣམས་ཀྱང་བཏུལ་ནས་ཤ་ཁྲག་གི་སྲེད་པ་ལས་བཟློག་སྟེ་རང་གཞན་ལ་ཕན་པར་བྱེད་པ་དམ་བཅས་ཤིང་བསྟན་ལ་གུས་པར་གྱུར། དཔལ་ལྡན་ས་སྐྱར་ཕེབས་པའི་ཚེ་དགེ་འདུན་གྱི་སྡེ། དགོན་གནས། ལྷ་ཁང་ཐམས་ཅད་དུ་ཡོ་བྱད་ཐམས་ཅད་ཆགས་མེད་དུ་བཀྱེ།

ཡུལ་ཁམས་དེ་ཐམས་ཅད་ཀྱི་མི་མ་ཡིན་པ་མཆོག་དམན་ཐམས་ཅད་ཀྱིས་རིས་མེད་དུ་བཀུར་ཞིང་འབུལ་ནོད་ནི་དེ་བས་ཀྱང་རྒྱ་ཆེ། དགེ་བའི་བཤེས་གཉེན་དུ་མ་དང་ཟབ་མོའི་ཆོས་ཀྱི་འདི་ལ་མཆིད་མཛད། ཀུན་མཁྱེན་དོལ་པོ་པ་ཆེན་པོས་ཀྱང་འདི་སྐབས་མཇལ་བར་འདུག་ཅིང་ཁྱེད་ཀྱིས་ད་ལྟའི་འདི་མ་ཡིན་པའི་ལྟ་བ་ཁྱད་འཕགས་ཞིག་རྟོགས་པར་འདུག་གསུངས་པ། ཁོང་དེ་སྐབས་དབུ་མ་རང་སྟོང་གི་གྲུབ་མཐའ་དགྱེས་ ཀྱང༌། མི་རིང་བར་གཞན་སྟོང་དབུ་མ་ཆེན་པོའི་གནད་ཇི་བཞིན་ཏུ་མཁྱེན་པ་ལ་དགོངས་པར་འདུག །ཨོ་རྒྱན་པའི་སྐུའི་སྐྱེ་བ་གཙོ་བོར་གྱུར་པའི་སྐལ་ལྡན་མཐའ་ཡས་པ་རྗེས་སུ་བཟུང༌། དེ་ནས་རིམ་པར་དབུས་སུ་ཕེབས་རྩིས་བཙན་བྲག་དགོན་པར་ཕེབས་པའི་ཚེ། མཁའ་འགྲོ་ཆོས་སྐྱོང་ལ་གཏོར་མ་གནང་བས་དཔལ་མགོན་པོ་ཡུན་རིང་དུ་གསལ་བར་གཟིགས། རྒྱལ་མཁར་དབུ་རིའི་དགོན་པར་འདུས་པ་མང་པོ་ལ་སེམས་བསྐྱེད་སོགས་ཆོས་གསུང་པའི་ཚེ། བརྒྱུད་པའི་བླ་མ་རྣམས་ཀྱིས་བྱིན་གྱིས་རློབ་པ་གཟིགས། ཀུན་གྱི་མཐུན་སྣང་དུ་ཉི་མ་སྔར་ལས་ཉིས་འགྱུར་གྱིས་རིང་བ་བྱུང༌། དེ་ནས་འདོལ་ཆུང་ལྡན་ཡུལ་རི་ཁྲོད། བླ་ཡིག་ལྷ་ས་ གོང༌། ཕུང་ཕུང༌། གནས་སར། རྨ་བྱ། དཀར་ལུང་ལ་སོགས་པའི་ཡུལ་ཕྱོགས་རྣམས་སུ་ཕེབས་ཤིང་བྱིན་གྱིས་བརླབས། གར་བྱོན་དུ་དམ་པའི་ཆོས་ཀྱིས་སྨིན་གྲོལ་དུ་མཛད་པ་བགྲང་གིས་མི་ལངས། ཉང་སྟོད་ནས་ཡར་འབྲོག་ལ་འབྱོན་པའི་ཚེ། ཁ་རོའི་ལ་རྒྱབ་ཏུ་ཧ་བོ་གངས་བཟང་སད་གྲང་མོ་མ་གཏོང་ཞིག །ཞེས་ལན་གཉིས་གསུང་བ་མཛད། ཁ་རོའི་ལ་རྒྱབ་ཚེ། ཧོར་ཟླ་བཅུ་གཉིས་པ་ཡིན་ཀྱང་ཤིན་ཏུ་དྲོ་བ་སོས་ཀའི་ཚད་པ་ལྟ་བུ་བྱུང༌། རྗེ་ཉིད་ཀྱི་རྣམ་པར་རོལ་པས་གདུལ་བྱ་མང་པོར་དག་པའི་སྣང་བ་དུ་མ་ཤར་ཞིང༌། ཁྱད་པར་རྟོགས་ལྡན་གྲགས་སེང་གིས་རྫུ་འཕྲུལ་གྱི་བཀོད་པ་དུ་མ་གཟིགས། སྤྱན་རས་གཟིགས་ཀྱིས་སྙིགས་མའི་དུས་ལ་བརྟེན་པས་ཕྱི་ནང་གི་བར་ཆད་འབྱུང་སྲིད་པས་ཟློག་པའི་ཐབས་ལ་བརྩོན་པར་གྱིས་ཤིག་ཅེས་གསུང་བ་གསན།

མཚུར་ལྷ་ལུང་དུ་སྐུ་འབུམ་ལ་ཞིག་གསོ་དང་གསེར་གསོལ་བའི་ཚེ། མ་འོངས་པ་ན་དགེ་སློང་དུང་དུ་གྱུར་པས་རྒྱལ་བ་བྱམས་པའི་མཆོད་རྟེན་བྱེད་པར་མཁྱེན། བར་ཆད་ཞི་བ་དང་གཞན་ཕན་མཐའ་ཡས་འབྱུང་བར་མཁྱེན། དཀོན་བརྩེགས་ཀྱི་བསྡུས་དོན་མཛད་ཅིང་གཞན་ལ་གསུང་པའི་ཚེ། གསུང་རབ་ཀྱི་ཡི་གེའི་ཚོགས་ཀྱིས་ཞིང་ཀུན་ཁྱབ་པའི་སྟོང་གཟུགས་ཤར། འབྲོང་བུའི་གཙུག་ལག་ཁང་དུ་དག་པའི་སྣང་བར་བྱམས་པ་འཇམ་དབྱངས་སྤྱན་རས་གཟིགས་རྣམས་ཀྱི་དྲུང་དུ་མཆོད་པ་འབུལ་བར་མཛད། བདེ་ཆེན་སྟེང་གི་དབེན་པར་སྒྲུབ་པ་རྩེ་གཅིག་ཏུ་བཞུགས་པའི་སྐབས་ཞིག་རྣལ་ལམ་དུ་སྐྱེས་བུ་གཅིག་གིས། དྭགས་ཀོང་ཕྱོགས་ཀྱི་གདུལ་བྱ་རྣམས་ལ་སྤྱན་རས་གཟིགས་ཀྱི་འོད་ཟེར་འགྱེད་པ་ཡིན་པས། དཔལ་ཀརྨ་པའི་ལུང་བསྟན་བཞིན་དུ་འདུལ་བའི་དུས་ལ་བབ་པོ་ཞེས་ཟེར་བ་གསན། ཡུལ་ཕྱོགས་དེའི་མི་དང་མི་མ་ཡིན་པ་དུ་མ་གདན་འདྲེན་དུ་བྱུང་བའི་སྟབས་ཀྱིས། ཤིང་བྱི་ལོ་ཟླ་བ་དྲུག་པའི་དཀར་ཚེས་ལ་བདེ་ཆེན་ནས་ཆགས་བཏེག །རྒྱལ་བརྒྱུད་ནས་རིམ་གྱིས་ཉང་པོར་ཕེབས། ཁམས་དང་ཀོང་པོའི་མཚམས་སུ་རི་ཁྲོད་འདེབས་པའི་གནས་མིའི་བདག་ཏུ་མ་བཟུང་བར་ཡོད་པར་མཁྱེན་ནས། ནགས་མདའི་གྲོང་ནས་དེའི་ལུང་པའི་ཕུར་གཤེགས་པར་བརྩམས་པ་ལ་གསུངས་པ་ན་སུ་ཡང་འགྲོ་བར་མ་སྤྲོ། ཡུལ་མིས་ཀྱང་མི་ཐར་བའི་ཚུལ་ཞུས་པས་དོ་ནུབ་རྨི་ལམ་བལྟའོ་གསུངས་ནས། སང་ཉིན་རི་དང་ལམ་སོགས་བཀོད་པ་འདི་ལྟར་འདུག་ཞིབ་པར་གསུངས་པས་ཡུལ་མི་རྣམས་དད་པ་ཐོབ་སྟེ་དེར་ཐེག་ནས་སྒྲུབ་སྡེ་བཏབ། གནས་དེ་ཤིན་ཏུ་གྲང་ནའང་སྒྲུབ་པ་པོ་རྣམས་ཀྱི་ཆུ་སྒོར་ལ་དགུན་སྒང་ཆེན་ཡང་ཝ་ཆུ་སོགས་མི་འཁྱགས་པ་དང༌། དཀོན་མཆོག་གི་མཆོད་པ་བྱེད་གསུངས་ནས་སྒྲུབ་སྡེའི་གདོང་ཐད་ཀྱི་བལ་སུར་དང་སྟག་མ་རྣམས་དགུ་འདྲེན་དུས་མེ་ཏོག་འབྱུང་བར་བྱིན་གྱིས་བརླབས་ཏེ། ད་ལྟ་འང་དེ་བཞིན་ཡོད། གནས་དེར་ཏིང་ངེ་འཛིན་ཤིན་ཏུ་འཕེལ་ཞིང་གཞན་ལ་ཕན་པའི་ལྟས་ཀྱང་མང་དུ་བྱུང་གསུངས།

གཞན་ཡང་ལོ་གཅིག་གི་ནང་དུ་སྐུག་སྡེ་དགོན་གནས་མང་དུ་འདེབས་པར་མཛད་ཅིང༌། མཐའ་འཁོབ་ཀྱི་སྐྱེ་འགྲོ་ཐམས་ཅད་སྐྱབས་འགྲོ་དང་བྱང་ཆུབ་སེམས་ལ་བཀོད། ལྟ་བར་གྱི་ཡུལ་དུ་བྱོན་པའི་ཚེ་ཡུལ་དེའི་ཞིང་དང་ཚལ་ཐམས་ཅད་གཙང་པོས་ནོན་པ་ལ། གཙང་འགྲམ་དུ་ཆོས་ཁྲི་བརྩིགས་ནས། བདག་གི་ལྷག་བསམ་དག་པའི་བདེན་ཚིག་གིས། །ཆུ་བོ་ཁྱོད་ནི་ཕར་ལ་ལྡོག་པར་གྱིས། །ཞེས་གསུང་སྟེ་ཕྱག་ནས་མཛད་པས་དེ་མ་ཐག་ཏུ་ཆུང་བར་གྱུར། མཚོའི་ཤུལ་སས་གང་བ་ལ་སླར་ཞིང་དང་ཚལ་བྱས་ཏེ་དེང་སང་དུའང་ཡུལ་དུ་ཡོད། ཁྱད་པར་སློབ་དཔོན་ཆེན་པོའི་སྒྲུབ་གནས་ལྐོག་ཕྲེང་དུ་མཛད་ཅིང་དབེན་པ་བསྟན་པའི་ཚེ། ཏིང་ངེ་འཛིན་དང་ཤེས་རབ་ལྷག་པར་གསལ་བར་གྱུར་ནས་ཟབ་མོ་ནང་དོན་གྱི་རྣམ་བཤད་མཛད། ཤར་ཕྱོགས་རྒྱ་ལ་ལས་གཤིན་གྱི་གནས་སུ་གཟིགས་ཏེ་ངན་འགྲོ་དཔག་མེད་དྲངས། རྣམ་ཐོས་ཚལ་དུ་བྱོན་ཏེ་ཀོང་ལུང་རལ་གསུམ་གྱི་སྐྱེ་བོ་ཐམས་ཅད་ལ་ཆོས་རྒྱ་དཀར་པོ་མཛད་དེ་གནས་སྐབས་དང་མཐར་ཐུག་གི་བདེ་བ་ལ་བཞག །ཕྲག་རུ་གཙུག་ལག་བཞེངས་ཤིང་རབ་གནས་མཛད་ཚེ། ས་གཡོ་བ་དང་མེ་ཏོག་གི་ཆར་ཀུན་གྱིས་བཟུང་དུ་ཡོད་པ་བྱུང༌། ཤིང་རམ་སྤང་དུ་ཕེབས་ཚེ་ཚད་མ་པཎ་ཆེན་བས་ཆིབས་རགས་ཀྱི་ཁྲོད་དུ་གནས་ཆེན་ཙཱ་རིའི་མཁྲིས་སུ་སླེབ་ནས་མ་མཇལ་ཞུས་པས། ཙཱ་རིའི་གནས་དགུན་གྱི་ཁ་བས་ནོན་པས་ངས་བསྟན་མི་ཐུབ། ཙཱ་རིའི་མཁའ་འགྲོ་དགོས་ན་བསྟན་གྱིས་གསུངས། སྟོན་པར་ཞུ་ཞུས་པས་རླུང་བུས་ལྟ་སྟངས་མཛད་དེ་ཆིབས་སྔོན་ལ་ཤར་གྱིས་བཞུད། ཅུང་ཟད་ན་ན་བུན་དང་འཇའ་ཚོན་འདྲིས་མ་ནར་བྱུང་བའི་ཁྲོད་ནས་བུ་མོ་ལོ་བཅོ་བརྒྱད་སྙན་པའི་གླུ་ལེན་ཞིང་བྱུང༌། ཆིབས་འཐེན་ཏེ་ཕྱག་དབང་དང་དར་མདུད་རེ་གནང་ནས་ད་སོང་ཤིག་གསུང་སྟེ་ཕ་ཚད་དུ་ཡལ། སྐུ་འཁོར་རྣམས་ལའང་ཕྱག་མདུད་རེ་གནང་ནས་ཁྱེད་རྣམས་དེའི་རྗེས་སུ་ཡིད་མ་འཕྲོ་ཅིག སྔ་རེས་ངའི་འཁོར་མང་པོ་འདི་ཚོས་ཁྱེར། ད་རེས་ཀརྨ་པ་ནང་སོའི་ཆིབས་པ་དེ་ཁྱེར་སོང་བས་ཐུབ་སྟེ་འོང་གསུངས།

དེ་ནས་ཡར་ཕེབས་ཚེ་སོ་ཆག་འཕྲང་གི་བྲག་འོག་མཚོ་ཆེན་པོར་ཡོད་ཅིང་རི་རྩེ་བསྐོར་དགོས་པ་ལ་དེའི་ཚེ་བྱེ་མའི་སྒང་ལམ་ཆེན་པོ་བྱུང་སྟེ་དེ་ལ་ཐེག འདི་ལྟ་བུ་སྔོན་མ་བྱུང་བར་གླེང༌། ཕེབས་ནས་ཞག་གཉིས་གསུམ་ན་ལམ་དེ་མི་སྣང་བར་སྔར་བཞིན་མཚོར་གྱུར། དྭགས་ལྷ་སྒམ་པོར་བཀའ་བརྒྱུད་བླ་མ་རྣམས་ཀྱི་གསལ་སྣང་དུ་མ་གཟིགས། དེའི་ཚེ་མེ་ཏོག་གི་ཆར་བབ་ཡུལ་ཕྱོགས་དེ་ཐམས་ཅད་དུ་ཆོས་ཁྲི་གཡོ་བ་ལ་སོགས་པའི་ལྟས་དང༌། ལས་བཞིའི་ཕྲིན་ལས་དུ་མ་བསྟན་པ་ནི་སྨོས་ཀྱིས་མི་ལངས། མེ་སྟག་ཟླ་བ་གསུམ་པའི་ཡར་ཚེས་ལ་ལྷ་སར་ཕེབས། ཤཱཀྱའི་རྒྱལ་པོ་ཕྲིན་ལས་འབྱུང་བའི་ལྟས་དུ་མ་ཕྱགས་ཕྱིའི་དགེ་བཤེས་རྣམས་ཀྱིས་སོ་སོར་མཐོང༌། སྔོན་སྟོད་ལུང་ཉེན་གྱི་ཕུར་སྨན་ཆུ་གསོལ་བའི་ཚེ་ལྗགས་ལ་རེག་མ་ཐག་འདི་ལ་ཆུ་ཕལ་པ་སུམ་གཉིས། སྨན་གྱི་ཆུ་སུམ་ཆ་གཅིག་ཏུ་སྣང་སྟེ། ལྕེའི་དབང་པོས་ཤེས་སོ་གསུང་ཆུ་མིག་ཏུ་ཕྱག་བཅུག་སྟེ། ཤར་ནས་སྐྱེ་བའི་དྲོན་མོ་ཤེད་མེད་འདི་ཆུ་ཕལ་པ་སྟེ། སུམ་གཉིས་སྣང་ནུབ་ནས་སྐྱེ་བའི་གྲང་མོ་ཤེད་ཅན་འདི་སྨན་གྱི་ཆུ་སྟེ་སུམ་ཆ་གཅིག་སྣང་ངོ་གསུངས། མཁས་པ་ཤེས་རིན་པ་དེ་ལ་ཡིད་ཆེས་མ་སྐྱེས། དེ་ནས་བྱིན་རླབས་ཀྱིས་ཆུ་ཕལ་པ་སྐྱེ་བ་ནུབ་ནས་སྨན་ཆུ་དེ་ཆེར་འཕེལ་བས་ཡུལ་མི་རྣམས་སྔོན་ཆུ་འདིའི་སུམ་ཆ་ཙམ་ལས་མི་ཡོང༌། རྗེ་ཕེབས་ནས་སུམ་འགྱུར་དུ་འཕེལ་སྔར་བས་ཆེས་གྲང་ཞིང་ནུས་པ་ཆེ་བར་འདུག་ཟེར་བ་གསན། ཞལ་ནས་ངས་དེ་སྐད་བྱས་ཏེ། དགེ་བཤེས་འདི་ངའི་ཚིག་ལ་ཡིད་མི་ཆེས་བར་འདུག་གསུངས་བས་ཞུམ་ཞིང་དད་དེ། 

ཤིན་ཏུ་ལྐོག་གྱུར་ཐམས་ཅད་མཁྱེན་པའི་ཡུལ།། མངོན་སུམ་ཉིད་དུ་མཇལ་བའི་བློ་ལྡན་ལ།། བྱོལ་སོང་ཕྱུགས་ཀྱི་ཕྱུགས་དང་རབ་མཚུངས་པ།། བདག་བློས་ནོངས་པར་གྱུར་པ་མཐོལ་ཞིང་བཤགས།། སླན་ཆད་ཁྱོད་ཀྱི་རྣམ་ཤེས་ཚོགས་དྲུག་འདི།། བྱ་བ་གྲུབ་དང་སོ་སོར་རྟོགས་པ་ཡི།། ཡེ་ཤེས་དག་པ་དྲི་མེད་ཡིན་མིན་གྱི།། ཐེ་ཚོམ་གཅོད་མཛད་ཁྱོད་ལ་ཕྱག་འཚལ་ལོ།། ཞེས་ཆེད་དུ་བརྗོད་པར་བྱས། འདི་རེས་རྣམ་ཐོས་ཚལ་དུ་རྒྱལ་བའི་ཚེམས་བསྟན་པའི་ཚེ་ལོ་ཙཱ་སྒྱུར་ཞིག་གསུངས། ཁོང་གིས་སྐད་འགགས་ནས་མི་ཐོན་མཆི་ཞུས་པས་ཁྱོད་རང་སྒྱུར་ཞིག་སྐད་ང་ཉིད་ཀྱིས་ཤེས་གསུངས༌། དེའི་ཚེ་སྐད་ཆེ་ཞིང་སྙན་པ་བྱུང༌། དེ་ཚར་ནས་ཡང་སྔོན་བཞིན་དུ་ཐལ་བས། ཚངས་པ་དང་ནི་དྲི་ཟའི་རྒྱལ་པོ་ལའང༌།། གཞན་གྱི་ངག་ལ་དབང་སྒྱུར་འདི་མེད་ན།། བདག་གི་ངག་ལ་དབང་སྒྱུར་ཆོས་ཀྱི་རྗེ།། མཚུངས་མེད་ངག་གི་དབང་ཕྱུག་ལ་ཕྱག་འཚལ།། ཞེས་བསྟོད། ཁོང་པས་ཙཱ་རིའི་ཞོལ་དུ་འདིར་ལོ་གསུམ་སྒྲུབ་པ་བྱེད་པས་བྱིན་གྱིས་བརླབ་ཏུ་གསོལ། ཞུས་པས། བར་གཅོད་འོང་དེ་དུས་གཙང་དུའང་འཁྲུག་པ་ཆེན་པོ་འོང༌། ངའི་ཕྱགས་ཕྱིར་ཁམས་སུ་འདེང་གསུངས། དེ་ནས་དེ་མ་ཐག་ཚལ་ཁམས་གཉིས་འཁྲུག །འདི་ལགས་སམ་ཞུས་པས་འདི་ནི་འགོ་འཛུགས་ཀྱི་ཆུང་ངུ་སྟེ་རིམ་པར་འོང་གསུང་སྟེ་གཞི་ཐོག་དང་དཔོན་ཆེན་ནང་ཞིག་སོགས་དབུས་གཙང་ཀུན་མ་བདེ། ཧོར་དམག་མང་དུ་འགྲིམས་པ་སོགས་གསུང་ཇི་ལྟ་བ་བཞིན་བྱུང་བས། དུས་གསུམ་ལ་ནི་སྒྲིབ་པ་མི་མངའ་བའི།། ཀུན་མཁྱེན་སྒྲིབ་མེད་དེ་ལ་ཕྱག་འཚལ་ལོ།། ཞེས་བསྟོད་སྣང་ངོ༌།། གཞན་ཡང་ཐོས་པས་དྲེགས་པ་མང་པོས་མཇལ་བ་ན། ཁོ་རང་གི་ང་རྒྱལ་དང་བསྟུན་པའི་མིང་ནས་འབོད། བསྔགས་པ་མཛད། ཁོ་རང་གི་སྔོན་གྱི་བྱེད་སྤྱོད་དང་ཞར་ལ་ཕྱིས་འབྱུང་སོགས་ཡི་གེར་བཀོད་དེ་གནང་བས་ང་རྒྱལ་ཞི་སྟེ་སྣོད་ལྡན་དུ་གྱུར་པ་མང་དུ་བྱུང༌། ལྷ་སར་མཚལ་པ་དང་ཁམས་པའི་འཁྲུག་པ་སྡུམ་པར་མཛད།

དེ་ནས་མདོ་ཁམས་སུ་བྱོན། དཔལ་ལྡན་ཀརྨའི་གཙུག་ལག་ཁང་གོག་པ་རྣམས་གསོ་བར་མཛད་ཅིང་གདུལ་བྱ་རྣམས་ལ་ཆོས་ཀྱི་འཁོར་ལོ་རྒྱ་ཆེར་བསྐོར། ཞི་ལྷག་ཟུང་དུ་ཆུད་པའི་བསམ་གཏན་པ་བརྒྱ་ཕྲག་དུ་མ་བྱུང༌། ཆོས་སྐུའི་གནས་ལུགས་ཀླུ་སྒྲུབ་ཀྱི་དགོངས་པ་ཇི་བཞིན་དུ་མཁྱེན་ནས་ཆོས་དབྱིངས་བསྟོད་པའི་འགྲེལ་པ་མཛད། ས་འབྲུག་ལོ་ཟླ་བ་དང་པོ་ཤར་བའི་ཚེ་ཐུགས་དམ་གསལ་སྣང་དུ་མ་ཤར་ཞིང་ཆོས་སྐྱོང་རྣམས་ཀྱིས་བསྐུལ་བས་དགེ་བསྙེན་རྡོ་རྗེ་རྒྱལ་པོའི་གནས་སོག་ཆུ་ལ་ཟམ་པ་མཛད་པའི་ཕྱིར་བྱོན། ཀླུ་རྒྱལ་འཁོར་བཅས་ཀྱིས་ཕྲིན་ལས་བསྒྲུབས་ནས་རྫུ་འཕྲུལ་གྱིས་ལྕགས་ཟམ་བཙུག །དེར་སྤྱན་རས་གཟིགས་ཀྱིས། འཇིག་རྟེན་ཟང་ཟིང་བྱེད་ན་བར་ཆད་འབྱུང༌།། དབེན་གནས་གཞན་དུ་ཕྱིན་ཡང་ཆོས་མི་འཕེལ།། དོན་མེད་ཕྲག་དོག་བྱེད་པ་མང་དུ་འབྱུང༌།། དེ་བས་དཔལ་ལྡན་ནགས་ཕུའི་རི་ཁྲོད་སོང༌།། ཞེས་བསྐུལ་བས་ནགས་ཕུར་ཕེབས། དེར་ཐུགས་དམ་ཤིན་ཏུ་འཕེལ་ཞིང་དག་སྣང་བསམ་གྱིས་མི་ཁྱབ་པ་བྱུང༌། ནུབ་ཅིག་རྣལ་ལམ་དུ་འཇམ་པའི་དབྱངས་ཀྱིས་ལོ་གསུམ་ནས་ཏོང་ཀུན་རྒྱལ་པོའི་ཕོ་བྲང་དུ་ཕེབས་དགོས་པར་ལུང་བསྟན། རྒྱུ་མཚན་དེས་གདུལ་བྱ་ཐམས་ཅད་ཉམས་ལེན་ལ་ལྷག་པར་བསྐུལ་བར་མཛད། ས་སྦྲུལ་དབྱར་ཉི་ལྡོག་པའི་དུས་སུ་རྒྱུད་ཀྱི་རྒྱལ་པོ་འབུམ་པ་ནས་བཤད་པའི་རྩ་རླུང་བྱང་ཆུབ་སེམས་ཀྱི་གནད་རྣམས་མཁའ་འགྲོས་བརྡས་བསྟན་ནས་ལེགས་པར་མཁྱེན་ཏེ། རྣལ་འབྱོར་གསུམ་སྙིང་གི་འགྲེལ་པ་མཛད། ནོར་བཟང་གིས་བླ་མ་བསྟེན་པའི་ཚུལ་ཡང་ཡང་དྲན་པས་ཀུན་བཟང་གི་སྤྱོད་པའི་སྨོན་ལམ་མཛད། ཙཱ་རིར་བྱོན་པའི་ཚེ་སྤྱན་རས་གཟིགས་དབང་ཕྱུག་གིས། དབེན་པ་བསྟེན་ན་ཏིང་འཛིན་ཡོན་ཏན་འཕེལ།། ཟླ་བའི་དཀྱིལ་འཁོར་མཁའ་ལ་འགྲོ་བ་ཡང༌།། གཞན་གྱི་རྐྱེན་གྱིས་གསལ་དང་འགྲིབ་པ་ཡོད།། མཁའ་ལ་རྒྱུ་སྐར་རྣམ་པར་བཀྲ་བ་ཡང༌།། ཉི་ཟླའི་རྐྱེན་གྱིས་གསལ་དང་མི་གསལ་ཡོད།།

རང་གཞན་དོན་ལ་ལེགས་པར་བརྟག་པར་གྱིས།། ཞེས་གསུངས་ཏེ། མི་སྣང་བར་གྱུར་ཅིང་མཁའ་འགྲོའི་ལྟས་དུ་མ་གཟིགས་པས་སྐུ་སྐྱེ་བ་ཕྱི་མའི་བཞུགས་གནས་སུ་དགོས་པར་མཁྱེན་ནས་སྐྱེན་དུ་དགོན་སར་ལྷུན་གྲུབ་སྟེང་བཏབ། འདི་ལ་བརྟགས་ན་སེམས་དཔའ་ཆེན་པོའི་སྤྱོད་པ་བདག་ལས་གཞན་གཅེས་ཀྱི་ཐུགས་བསྐྱེད་པས་རྒྱ་ཡུལ་དུ་འབྱོན་དགོས་པའི་རྟེན་འབྲེལ་འགྲིག་ནས་སྐུ་ཚེ་མཐར་མི་ཕྱིན་པར་ཕྲིན་ལས་ཀྱི་ལྷག་མར་ཀོང་པོ་དང་ཉེ་བར་སྐྱེ་བ་བཞེས་དགོས་པ་མཁྱེན་པར་འདུག །སྒོམ་ཆེན་རྣམས་ཀྱི་ཏིང་ངེ་འཛིན་འཕེལ་བ་དང༌། ཐེག་པ་ཆེན་པོའི་རྣམ་ཐར་སྤེལ་ཕྱིར་ཕལ་ཆེན་ཞིང་བཀོད་ཀྱི་བསྟན་བཅོས་མཛད། དེའི་ཚེ་ཧོར་རྒྱལ་པོའི་གདན་འདྲེན་བྱུང༌། དེའང་སེ་ཆེན་གྱི་རྒྱལ་ས་ལོ་སོ་ལྔ། ཐེ་མུར་ཨོལ་ཇ་དུས་ལོ་བཅུ་གཉིས། ཧྭ་ཤན་ཨོལ་ཇ་དུས་ལོ་ལྔ། དུ་ཡན་དུ་རྒྱལ་པོས་ལོ་བཅུ་གཉིས། གོ་གན་རྒྱལ་པོས་ལོ་བརྒྱད། ར་ཁྱི་ཕག་གིས་ཞག་བཞི་བཅུ། གུ་ཐུག་རྒྱལ་པོས་ཟླ་བ་གཅིག་རྣམས་རྒྱལ་ས་རིམ་པར་བྱས་ཤིང་འདས། ཐོག་ཐེ་མུར་འཇའ་ཡན་དུ་རྒྱལ་པོས་ས་མོ་སྦྲུལ་ལོ་ལ་རྒྱལ་སར་ཐོན་ནས་ལོ་གསུམ་པ་ལྕགས་ལུག་ལོར་གསེར་ཡིག་པ་ཀྱྀན་ཅང་ཧུའི་ཞིང་གི་མི་དཔོན་མགོན་པོ་ཚིམ་ཆིང་གིས་གཙོ་བྱས་མི་དཔོན་དུ་མ་ལྕགས་མོ་ལུག་གི་ལོ་ཟླ་བ་ལྔ་པའི་ཚེས་བཅོ་ལྔ་ལ་དབུས་སུ་སླེབ། ཆོས་རྗེ་པ་ཀོང་པོ་ནས་གདན་འདྲེན་ལ་སྒོམ་པ་བཏང་པས་ལྷུན་གྲུབ་སྟེང་ནས་ཟླ་བ་བདུན་པ་ལ་བཏེག་ནས་གུང་ཐང་དུ་ཕེབས། ས་སྐྱ་ནས་ཆང་གུའི་གུང་ཀུན་དགའ་རྒྱལ་མཚན་པ་གོང་དུ་འབྱོན་པ་དང་ལྷན་དུ་འཛོམ། དུས་དེར་ཆོས་རྗེ་པ་གདན་འདྲེན་གྱི་འཇཱའ་ས་སྒྲགས། འཇཱའ་ས་ནི། དཀོན་མཆོག་གསུམ་གྱི་བྱིན་རླབས་ཀྱིས་བསོད་ནམས་ཆེན་པོའི་དཔལ་ལ་བརྟེན་ནས་རྒྱལ་པོ་ངེད་ཀྱི་ལུང་རང་བྱུང་རྡོ་རྗེ་ལ་གསོལ་བ། བདེ་བར་གཤེགས་པའི་བསྟན་པ་བྱང་ཕྱོགས་ཀྱི་རྒྱལ་པོ་རྣམས་ལ་དར་བར་འགྱུར་བར་ལུང་བསྟན་པའི་སྟོབས་ཀྱིས།

སངས་རྒྱས་ཀྱི་ཆོས་ལུགས་ཀྱང་ཅི་རིགས་པ་རྟོགས་པར་ཡོད་འདུག །དེ་རྗེས་ནས་སེ་ཆེན་རྒྱལ་པོས་ཀྱང༌། བླ་མ་དགེ་བའི་བཤེས་གཉེན་རབ་ཏུ་མང་པོ་བསྟེན་ཞིང་བཀུར་བས། སངས་རྒྱས་ཀྱི་བསྟན་པ་ས་ཆ་འདིར་དར་བར་བྱས་འདུག་པ་ཀུན་ལ་གསལ་མོད། ངེད་ཀྱིས་ཀྱང་བསྟན་པའི་སྐྱོང་ཕྲན་ལེགས་པར་བྱེད་འདོད་པ་དང༌། ཁྱེད་ཐོས་པ་མང་པོ་དང༌། ཡོན་ཏན་ཁྱད་པར་དུ་འཕགས་ཤིང་བཟང་པོ་དུ་མ་དང་ཡང་ལྡན་ཟེར་བ་ཐོས་པས། མགོན་པོ་ལ་སོགས་པའི་གསེར་ཡིག་པ་རྣམས་ཁྱེད་ལེན་དུ་བཏང་བ་ཡིན། གལ་ཏེ་ཁྱེད་སྙད་གཞན་བྱས་ནས་མི་ཡོང་བར་གྱུར་ན། དད་པ་ཅན་གྱི་སེམས་སུན་འབྱིན་པའི་ཉེས་པ་དང༌། རྣལ་འབྱོར་པ་རང་གི་ཡུལ་སྤོང་མ་ཐུབ་པའི་བག་ཆགས་ས་བོན་དྲི་ང་བ་དང༌། གཞན་དོན་ཕྱོགས་མེད་དུ་བྱེད་པར་འདོད་པའི་ལྷག་བསམ་འཇིག་པར་འགྱུར་པའི་སྐྱོན་དང༌། བསྟན་པ་ལ་མ་བསམས་པར་འགྱུར་བའི་སྡིག་པ་དང༌། སེམས་ཅན་རྣམས་ཀྱི་དཀའ་ཐུབ་སྡུག་བསྔལ་ལ་ཇི་མི་སྙམ་པའི་སྒྲིབ་པ་དང༌། ངེད་ཀྱི་ཁྲིམས་ལུགས་ཆེན་པོའི་འཇཱའ་ས་ལ་ལོག་པ་བྱས་པའི་སྒོ་ནས། ངེད་ཀྱི་སེམས་མ་རངས་པར་བྱས་པའི་སྟོབས་ཀྱིས་བསྟན་པ་བྱིན་པོ་ལ་གནོད་པ་བྱས་པར་མི་འགྱུར་བ་ཨེ་ཡིན། དེ་བས་ན་ངེད་ཀྱིས་མགོ་བྱས་སེམས་ཅན་ཐམས་ཅད་ཀྱི་དོན་ལ་བསམས་ནས་མགྱོགས་པར་བྱོན། འདིར་ཕེབས་ནས་བསྟན་པའི་བྱ་བ་ཁྱེད་ཀྱི་འདོད་པ་དང་མཐུན་པར་སྒྲུབ་པ་ཡིན། ལུག་ལོ་དཔྱིད་ཟླ་ཐ་ཆུང་གི་ཚེས་བཅུ་གསུམ་ལ་ཏའི་ཏུན་ཡོད་དུ་བྲིས། ཟེར་བ་དང༌། འཇཱའ་སའི་རྟེན་ལ་ཀརྨ་པཀྴི་མོང་གོར་རྒྱལ་པོས་ཕུལ་བའི་གསེར་གྱི་དམ་ཀས་གཙོ་བྱས་མཆོད་པའི་ཆས་དུ་མ་དང་བཅས་པ་ཕེབས། བླ་མ་ཀུན་དགའ་རྒྱལ་མཚན་ལ་ཟཱོན་ཝེ་ས་པ་འབྲི་ཕག་མཚལ་གསུམ་རྣམས་ལ། ཆོས་རྗེ་པ་གོང་དུ་གདན་འདྲེན་དོ་དམ་པ་སཱོན་ཆེན་དཔན་གྱི་མི་དཔོན་རྣམས་ཀྱི་བཀའ་ཤོག་ནི། རྒྱལ་པོའི་ལུང༌། ཀུན་དགའ་རྒྱལ་མཚན། བདེ་རྒྱལ་འོད་དུ་དབེན་ཤ །ཡེ་ཤེས་དཔལ་ཀུན་དགའ་རྡོ་རྗེ།

བྱང་ཆུབ་རྒྱལ་མཚན་རྣམས་ལ། རྒྱལ་བོའི་ལུང་གིས། བླ་མ་ཀརྨ་པ་གདན་འདྲེན་པ་ལ། མགོན་པོ་ལ་སོགས་པ་འདི་ནས་བསྔགས་པའི་གསེར་ཡིག་པ་རྣམས་དང་ལྷན་ཅིག་ཏུ་གྱིས་ལ། རིན་པོ་ཆེ་ཀརྨ་པ་གར་བཞུགས་པ་སོང་ནའང༌། ཁྱེད་རྣམས་ཀྱིས་གྲོགས་དན་གྱིས་ལ་གོང་དུ་མགྱོགས་པ་ཡོང་དུ་ཆུག །ལེ་ལོ་དང་འཛོལ་བ་བྱུང་བར་སོང་ན། ཉེས་པ་ཁྱེད་རྣམས་ལ་ལེན་ཏེ་འོང༌། ལུག་ལོ་ཟླ་བ་གསུམ་པའི་ཚེས་དགུ་ལ། ཞེས་པ་འདུག་པས། ཆང་གུའི་གུང་ཀུན་དགའ་རྒྱལ་མཚན་པས། ཆོས་རྗེ་པ་གོང་དུ་ཕེབས་པའི་ཞུ་བ་མཛད་པ་ལ་ཞལ་གྱིས་བཞེས། ཆང་གུའི་གུང་པ་སྔོན་ལ་གོང་དུ་བཞུད། ཆོས་རྗེས་པ་འདམ་དུ་བྱོན་པས། རྒྱལ་གྱི་ཟླ་བ་ལ་འབྲུག་གི་སྒྲ་ཆེན་པོ་བྱུང་ཞིང༌། ཉི་མ་གཟས་བཟུང༌། ཁ་བ་ཆེན་པོ་བྱུང་བས། ཆོས་རྗེའི་ཞལ་ནས། རྒྱལ་པོ་ཆེན་པོའི་སྐུ་ཚེ་ལ་བར་ཆད་འོང༌། རང་རེ་དེར་མི་སླེབས་པ་འདུག་གསུངས་ནས་ཚུར་ལོག །དགུན་མཚུར་ཕུར་བཞུགས། དེ་བར་གསེར་ཡིག་པ་ཚོ་དབུས་ཀྱི་ཁྲི་སྐོར་ལ་བགོས་སྐབས་དེར། དབང་དང་དགེར་གེ་ཤུས། བདེ་རྒྱལ་འོད་དུ་དབེན་ཤ་ལ་སྟག་མགོ་འཕྲོག་རྩིས་བྱས་པ་ལ་བསྟེན། ཕན་ཚུན་དམག་བསགས་ལག་ཐུག་པར་བྱུང་བ། ཆོས་རྗེའི་ཞལ་ཏ་འབྱོན་པས་འཇགས། དུ་དབེན་ཤ་དང་དགེར་གེ་ཤུུ་ལ་དབང་བསྐུར་མཛད། གོང་དུ་འབྱོན་པ་ལ་འུ་ལག་སྟོང་ཚོ་ཙམ་དགོས་པར་འདུག་ཀྱང༌། འཇའ་མོ་དང་མི་སྡེ་ལ་གཟན་པར་དགོངས། སོས་ཀ་རང་རྟ་དང་རང་མཛོ་མཛད་ནས། སྤྲེའུ་ལོ་ཟླ་བ་གཉིས་པའི་ཚེས་གཅིག་ལ་མཚུར་ཕུ་ནས་བཏེག་ནས་བྱོན་མདོ་ཁམས་སུ་ཕེབས་ཚེ། གོང་ནས་བསུ་བ་ལ། ར་ཛ་ཏ་ཚེན་དབེན་དང༌། ཟམ་བྷའོ་གཉིས་སླེབ། འཇཱའ་ས་ནི། རྒྱལ་པོའི་ལུང་གིས། དགེ་བའི་བཤེས་གཉེན་རང་བྱུང་རྡོ་རྗེ་ལ་གསོལ་བ། ངེད་ཀྱིས་མགོན་པོ་མངགས་ནས། ཁྱེད་ལེན་དུ་བཏང་བ་ཡིན་པ་ལ། ངེད་ཀྱི་ལུང་ལ་ལོག་པ་མ་བྱས་པར་ཡོང་གི་ཡོད་ཟེར་བ་ཐོས་པའི་དོན་ལ། ར་ཛ་ཏ་ཚེན་དབེན་དང༌། ཟམ་བྷའོ་གཉིས་མངགས་ནས། ཡི་གེ་རྟེན་དང་བཅས་པ་བཀུར་ཡོད།

ཤིན་ཀུན་དུ་མ་བཞུགས་པར་ཟླ་བ་གཉིས་པའི་ཚེས་ཉི་ཤུའི་ཁོངས་སུ་ཕོ་བྲང་དུ་སླེབ་པར་བྱོན། སྤྲེའུ་ལོ་ཟླ་བ་དང་པོའི་ཚེས་གཉིས་ཀྱི་ཉིན་ཏའི་ཏུན་ཡོད་དུས་བྲིས། ཞེས་མཆོད་པ་དང་བཅས་པ་བྱུང༌། ལམ་བར་ལ་ཞབས་ཏོག་གི་དོན་ལ་ཞིང་གི་མི་ཆེན་རྣམས་ཀྱི་བཀའ་ཤོག རྒྱལ་པོའི་ལུང་གི །ཅུང་ཞུ་ཞིང༌། ཅིའི་ཤུན། ལོ་གསུམ་པ་ཟླ་བ་དང་པོའི་ཚེས་གསུམ། ཡེ་ཁ་ཁེ་ཤིག་གི་ཉི་མ་གཉིས་པ་ལ། ཁུའི་གང་གའོ་ན་གོང་མ་བཞུགས་པའི་དུས། ཟུར་གུར་ཆེ། ཅའུ་ཅུང་ཆིང༌། མིང་ལིག་བྷོ་ཁ། བྷ་འོར། ཆེ་ཁེ་ལུ། ཨུལ་དྷུ་ཆེ། ག་ར་བ་དུར་རྣམས་ཡོད་པའི་དུས་སུ། ས་ཏེག་ཡི་འུ་ཆིང་ལ། རྒྱལ་པོའི་ལུང་བྱོན་ནས། ཀརྨ་པཀྴི་རང་རྟ་ལ་འབྱོན་གྱིན་ཡོད་ཟེར་ནས་གསེར་ཡིག་ཡོང་འདུག་པས། ཁྱེད་ཞིང་པས་སྔོན་ལ་བསུ་བ་ཐོང༌། ཁོ་རང་གི་རང་རྟ་རང་མཛོ་ལ་རྩཱ་ཆས་བྱིན། རང་རྟ་གང་ཆད་སར་རང་རྟའི་ལུགས་བཞིན་འུ་ལག་བྱིན། བླ་མ་ཆེན་པོ་འབྱོན་པའི་ལུགས་བཞིན་མི་དཔོན་རྣམས་ཀྱིས་བསུ་བ་གྱིས། ཉིན་པར་འཇའ་ས་ཕན་གྱི་ཟ་མ་དང༌། ཞག་སར་མཆོད་པའི་ལུགས་བཞིན་དུ་སྤྲོད་དུ་ཆུག །གོང་མའི་ལུང་བཞིན་དུ། ངེད་ཞིང་གི་མི་དཔོན་རྣམས་ཀྱིས་ཡི་གེ་འགྲིམས་པ་ཡིན། ཞེས་པ་སླེབ། ད་དུང་མཇལ་ཐུབ་ན་རྒྱལ་པོའི་སྐུ་ཚེ་ལ་ཅུང་ཟད་ཕན་པར་དགོངས་ནས་མགྱོགས་པར་བྱོན། མདོ་སྨད་ནས་བཟུང༌། བསུ་བ་དང༌། བཀུར་སྟི་ཆེན་པོ་རིམ་པར་བྱུང༌། རྒྱ་བོད་ཀྱི་ལམ་དུ་འགྲོ་དོན་ཆེན་པོའང་ཐོགས་མེད་དུ་མཛད། ཟླ་བ་བརྒྱད་པའི་ཚེས་བཅུ་གཉིས་ལས་གཡོ་བ་དང་བར་གཅོད་ཀྱི་ལྟས་གཟིགས་པས། རྒྱལ་པོ་གནམ་དུ་གཤེགས་པ་མཁྱེན་ནས། ཀྱིན་ཇཱང་ཧུར་སྒྲིབ་སྦྱོང་གི་ཆོ་ག་མཛད། རྒྱལ་བུ་རཏྣ་ཤྲིས་རྩ་བའི་བླ་མར་ཁུར་ནས་ཀྱིན་ཅང་ཧུའི་ཀར་སྡེ་བཙུག །དེ་དུས་མནལ་ལམ་དུ་སྔོན་གྱི་གདུལ་བྱ་རྣམས་ཀྱི་དོན་དུ་ནི། ཕྱིན་ནས་སེམས་ཅན་རྣམས་ལ་ཕན་པར་བྱས།། བར་དུ་གཅོད་པ་གང་ཡང་མི་འབྱུང་ཞིང༌།། ཁྱོད་ཀྱི་བསམ་པ་ཡོངས་སུ་རྫོགས་པར་འགྱུར།།

ཞེས་ཆོས་སྐྱོང་རྣམས་ཀྱིས་བསྒྲགས་པ་གསན། ཟླ་བ་བཅུ་པའི་ཚེས་བཅོ་བརྒྱད་ལ་ཕོ་བྲང་ཆེན་པོར་ཕེབས། དེའི་ཉིན་ཨེལ་ཐེ་མུར་ཐའི་ཤྲཱི་དང༌། བ་ཡན་ཐའི་ཤྲཱི་བའོ་གཉིས་ཀྱིས་ཤེལ་གྱི་ཐོ་ལོག་ཐོགས་ནས་བྱོན་ལམ་ཕྱེ། མི་དཔོན་ཐམས་ཅད་ཀྱིས་མུ་ཏིག་གི་འཇིགས་སུ་གོན་ནས་བསུ་བ་དང༌། གཞན་ཡང་མཆོད་པའི་བཀོད་པ་དུ་མས་མདུན་བསུ་བྱས། རྒྱལ་པོ་རིན་ཆེན་དཔལ་བློན་པོ་དང་བཅས་པས་བཀུར་སྟི་ཆེན་པོས་མཆོད། རྒྱལ་པོ་བཙུན་མོར་བཅས་པ་རྣམས་ལ་དབང་བསྐུར་མཛད་པའི་ཚེ། གནས་སྣང་ཐམས་ཅད་གསལ་བར་མཁྱེན་པ་གཞན་ལའང་ཅུང་ཟད་གསུངས། ཕོ་བྲང་ཆེན་པོར་ཆོ་ག་མཛད་པའི་ཚེ་མི་མ་ཡིན་གྱི་ཆོ་འཕྲུལ་གཟིགས་པས། རིན་ཆེན་དཔལ་རྒྱལ་པོའང་བར་ཆད་འབྱུང་བར་འདུག་ཅེས་བློན་པོ་རྣམས་ལ་གསུངས། མེ་ཏོག་ལྡུམ་རར་ཏི་ཤྲཱི་ཆེན་པོ་ཀུན་དགའ་རྒྱལ་མཚན་པས་གདན་དྲངས། བཞུགས་གདན་ཆོས་རྗེ་པ་གོང་དུ་བཀུར། ཟླ་གཅིག་ནས་གོང་མ་གནམ་དུ་གཤེགས་ཏེ་སྒྲིབ་སྦྱོང་མཛད། དེའི་གཅེན་ཐོ་གན་ཐི་མུར་སྨན་ཙེའི་ཡུལ་ཏེ། རྒྱ་ནག་ཆེན་པོ་ན་བཞུགས་པ་རྒྱལ་སར་བསྐོ་བ་ལ། རྩིས་པ་རྣམས་ཀྱིས་ཟླ་བ་དྲུག་འཐེན་ནས་བསྐོས་ན་སེ་ཆེན་དང་མཉམ་པ་འོང་ཟེར། ཆོས་རྗེ་ཀྱང་ལུང་བསྟན་ཏེ། དེའི་རིང་ཨེ་ལེ་ཐེ་མུར་གྱིས་སྲིད་སྐྱོང༌། བྱ་ལོ་ཟླ་བ་དང་པོའི་ཉ་ལ་རྒྱལ་པོ་ཆེན་པོ་ཐོ་གན་ཐེ་མུར་སྨན་ཙེའི་ཡུལ་ནས་ཏའི་ཏུའི་ཕོ་བྲང་ཆེན་པོར་གདན་ཕེབས་པ་བསུ་བ་ལ། སྐྱེ་བོ་བྱེ་བ་ཕྲག་དུ་མ་འཚོགས་པའི་ནང་དུ། ཁྲོམ་ལ་སུས་ཀྱང་ལམ་མི་ཕྱེད་པ་ལ། ཆོས་རྗེ་ཐུགས་རྗེའི་བདག་ཉིད་དེ་ཉིད་ཞྭ་ནག་གསོལ། །མ་ཎིའི་དབྱངས་མཛད་གིན་བྱོན་པས། ཁྲོམ་ཐམས་ཅད་ཀྱིས་གོ་སྐབས་ཕྱེ། སྤྲེལ་དཀར་གཟིམ་གུར་ཆེན་མོའི་མདུན་དུ། མིའི་དབང་པོ་རྒྱལ་པོ་ཆེན་པོ་ཉིད་བྱོན་ནས། ཆོས་རྗེ་པ་ཉིད་བསུ་ཞེད་གུས་པ་ཆེན་པོས་ཞབས་ལ་གཏུགས། མོས་གུས་དང་འབུལ་བ་བསམ་གྱིས་མི་ཁྱབ། གོང་མ་ཐའི་ཧུའི་རྒྱལ་བརྒྱུད་དང༌།

ཨེལ་ཐི་མུར་ཐའི་ཤྲཱི་ལ་སོགས་མི་དཔོན་ཀུན་གྱིས་དབང་བསྐུར་དང་ཆོས་ཞུས། མདོར་ན། མིའི་དབང་པོ་བརྒྱུད་པ་བློན་པོ་བཙུན་མོའི་ཚོགས་དང་བཅས་པ་ཆོས་ལུགས་སུ་དབང་བསྐུར་དང་སྒོམ་ཞུས། འཇིག་རྟེན་ལུགས་ཀྱི་གྲོས་དྲིས། ཆོས་དང་འཇིག་རྟེན་གྱི་ལྟོས་ས་ཐམས་ཅད་ཆོས་རྗེ་པ་ལ་བྱས་འབུལ་བ་དང༌། བཀུར་སྟི་བསམ་གྱིས་མི་ཁྱབ་ཉེ་གནས་གྲགས་བརྩོན་ཐའི་ཧི་དབེན་གྱི་ཆེན་དབེན་ལ་བསྐོས། མི་དཔོན་མང་པོས། ཐའི་ཤྲཱི་ལ་ངན་བརྩམས་ནས་འཁྲུག་པ་ཆེན་པོ་ཡོང་བར་བྱུང་བ། ཆོས་རྗེ་པས་ངེད་རང་འདོད་ཀྱི་བྱ་བ་ཅི་ཡང་མ་ཁུར་བར། ཁྱེད་རྒྱལ་བློན་ལ་བསམས་ནས་ཡོངས་པ་ལ། ངེད་ལ་བསམ་ན་ཕན་ཚུན་འཁྲུག་པ་བཤོལ། མཐུན་པར་གྱིས། ཞེས་སོགས་ཞལ་ཏ་བྱོན་ནས་བདེ་འཇམ་ལ་བཀོད། ལོ་དེའི་ཟླ་བ་དྲུག་པའི་ཚེས་བརྒྱད་ལ་ཕོ་བྲང་ཤོང་ཏོར་རྒྱལ་པོ་ཆེན་པོའི་གོ་སར་དབང་བསྐུར་ཏེ་ཤིས་བརྗོད་མཛད། དེ་དུས་འཇིག་རྟེན་སྐྱོང་བ་མང་པོ་འདུས་ནས་དགྱེས་པའི་རྣམ་འགྱུར་མཛད་པ་གཟིགས་པས། རྒྱལ་ཁམས་བདེ་བའི་ལྟས་སུ་མཁྱེན་ཏེ། ཆོས་རྗེ་ཉིད་བཞུགས་རིང་རྒྱལ་ཁམས་བདེ་བའི་ཁག་ཁུར་མཛད། མདོ་དབུས་ཀུན་ཏུ་འབུལ་བ་སྐྱེལ་བར་དཔོན་པོ་གྲགས་བརྩོན་བརྫངས། སྐབས་ཤིག་ཕོ་བྲང་ཆེན་པོར་ཡོན་མཆོད་ཆེན་པོ་གཉིས་ཆོས་དང་འཇིག་རྟེན་ཚུལ་གྱི་འཕྲོས་པ་མང་དུ་བྱུང་བ་ལ། རྒྱ་གར་དུ་སངས་རྒྱས་བྱོན་ཚུལ། བཀའ་བསྡུ་རིམ་པར་བྱུང་བ། པཎ་གྲུབ་བྱུང་ཚུལ། བོད་དུ་ཆོས་རྒྱལ་མེས་དཔོན་རྣམས་ཀྱིས་བསྟན་པ་བཙུགས་ལུགས། དར་མས་བསྟན་པ་བསྣུབས་པ། ཕྱིས་བསྟན་པ་དར་ཚུལ། ད་ལྟ་གཙུག་ལག་ཁང་དང་དགེ་འདུན་གྱི་སྡེ། ཆོས་ལ་གུས་པའི་མི་དཔོན་འདི་དང་འདི་ལྟ་བུའོ། ། ཞེས་གསུངས་པའི་སྐབས་སུ། ཚལ་པ་སི་ཏུ་དགེ་སྦྱོང་ཆེན་པོའི་སྐུ་ཆེ་བའི་ཡོན་ཏན་རྣམས་ཀྱང་གསུངས་པས། གོང་མ་མཉེས། གུ་ཤྲཱིའི་མིང་དང༌། ཤེལ་གྱི་ཐམ་ག་ཕུལ། ཤིང་ཁྱི་ལོ་ཟླ་བ་དང་པོའི་ཚེ་མནལ་ལམ་དུ་ནགས་ཚལ་དང་བཅས་པའི་རིའི་ངོས་སུ་སྤྱན་རས་གཟིགས་ལ་འགྲོ་བ་རྣམས་ཀྱིས་མཆོད་པ་བྱེད་པ་གཟིགས།

དེའི་ཞལ་ནས་འདིར་མ་འདུག་པར་གངས་ཅན་གྱི་ཁྲོད་དུ་སོང་དང༌། རང་གཞན་ཀུན་ལ་ཕན་པར་འགྱུར་རོ་གསུངས་པ་གསན། ཐང་ལྷ་དང་བརྟན་མ་བཅུ་གཉིས་སོགས་ཀྱིས་ཀྱང་བསྐུལ། རྒྱུ་དེས་བོད་ལ་འབྱོན་པའི་ཞུ་བ་མཛད་པས། བྱོན་ཆོག་པའི་ལུང་བྱུང་བ་ལ། རྒྱལ་པོའི་འོ་ན་ཚེ་ཆུ་འདོན་དུ་བྱོན་ནས། ལོ་གཉིས་ན་ཕྱིར་ཕེབ་པར་ཞུས་གསུངས་པ་ལ་ཞལ་གྱིས་བཞེས། 

བོད་ཙཱ་རི་གསར་རྙིང་དུ་གསེར་བྲེའི་གནང་སྦྱིན་ཉིད་ཀྱི་ཞལ་སློབ་མདོ་ཁམས་ཀྱི་བླ་མ་ཏིང་འཛིན་བཟང་པོ་དང༌། མཚལ་པ་སི་ཏུ་དགེ་སྦྱོང་ཆེན་པོ་ལ་སི་ཏུའི་དམ་ཀ་སོགས་སྐྱོས་མའི་གནང་སྦྱིན་རྒྱུ་དང༌། མཚུར་ཕུར་འཇའ་ཡན་དུ་རྒྱལ་པོའི་དུས་མཆོད་དང་ཡིན་ཐང་འཛུགས་རྒྱུ་སོགས་བསྐུར། མཚུར་ལུང་པ་སོགས་ཀརྨ་པ་ལ་གཏོགས་པའི་ལྷ་སྡེ་མི་སྡེ་ཀུན་དར་རྒན་དུ་ཕུལ། བོད་སྤྱིར་སྐྱོས་མ་ལ་བོད་ཆོལ་ཁ་གསུམ་ལ། དཀར་ཐོག་མེ་ཏོག་འཆག་པའི་འཇཱའ་ས་གཅིག །ངོ་ལོག་རྣམས་ངོ་བལྟ་རུ་འཇུག་པའི་འཇའ་ས་གཅིག །བོད་ལ་ཕན་པའི་ཁྲིམས་སྡོམ་པའི་འཇའཱ་ས་གཅིག་རྣམས་ཕུལ། བསྟན་འགྱུར་བཞེངས་པའི་རྒྱུ་དངོས་ཀྱིས་གནང་སྦྱིན་སོགས་གཞན་ཡང་འབུལ་རྫོངས་བསམ་གྱིས་མི་ཁྱབ་པ་བྱས། གོང་དུ་ཡོན་མཆོད་རྟེན་འབྲེལ་འགྲིག་ཅིང་སྐུ་ཁམས་བཟང་ལ་འགྲོ་དོན་ཆེ། བོད་སྤྱི་ལ་དར་རྒན། མཚལ་པ་ལ་གནང་སྦྱིན་སོགས་དང་བཅས་ཡར་འབྱོན་གྱིན་ཡོད་ཅེས་པའི་གཏམ་སྙན་སྐྱེལ་བར་ཆོས་རྗེའི་ཡིག་མཁན་ལྷ་ས་བ་ཀུན་དགའ་དཔལ་སྔོན་ལ་བརྫངས། ཁྱི་ལོ་ཟླ་བ་ལྔ་པའི་ཚེས་བཅོ་ལྔ་ལ་བཏེག །རྒྱལ་པོ་ཆེན་པོ་བློན་པོའི་ཚོགས་དང་བཅས་པས་སྐྱེལ་ཐུང་མཛད། སྐྱེལ་མ་ལ་མཁན་པོ་ཏི་ཤིའི་དབོན་པོ་དང༌། རིན་ཆེན་དཔལ་ཐུང་ཆེན་པོ་བཏང༌། ཡར་ལམ་རི་བོ་རྩེ་ལྔར་ཕེབས། འཇམ་དཔལ་ལ་སོགས་པ་བྱང་ཆུབ་སེམས་དཔའ་རྣམས་ཀྱི་ཕྲིན་ལས་ཀྱི་བཀོད་པ་གཟིགས། མི་ཉག་མགོར་ཕེབ་པའི་ཚེ། མཁའ་འགྲོའི་ཆོ་འཕྲུལ་གྱི་ཉམས་དཔག་མེད་ཤར་ཞིང་གདུལ་བྱ་རྣམས་ལ་ཆོས་མང་དུ་གསུངས། སྔོན་གྱི་ལྷ་ཁང་དང་གདན་ས་རྣམས་གསོས། གདན་ས་པ་བསྐོས། ཟླ་བ་དགུ་པའི་ཚེས་གཅིག་ལ་སྤྱན་རས་གཟིགས་ཀྱི་ཐུགས་རྗེས་གཞན་རྒྱུད་བྱིན་གྱིས་རློབ་པའི་རྟགས་སུ་བར་སྣང་འཇའ་འོད་དུ་འཁྱིལ་བ་དང༌། བཀའ་བརྒྱུད་བླ་མའི་གཟིགས་སྣང་ཡུན་རིང་དུ་བྱུང་ཞིང་ཀུན་དུ་ཕེབས་པའི་ཚེ། བོན་པོ་རྣམས་ཀྱང་ལྷག་པར་གུས། དེ་རྣམས་ཀྱིས་ས་ཆ་ཕུལ་བས་ལྷ་ཁང་ཆེན་པོ་བཞེངས།

ཚ་འཕྲང་ལ་སོགས་པ་ངོ་ལྟས། དེ་ནས་མི་ཉག་རིང་མོར་བྱོན། མི་སྐྱ་ཕལ་པ་གཅིག་གིས་གོས་ཀྱྀ་མཐུ་བ་ནས་བཏོན་ནས་གསེར་སྲང་ཉིས་བརྒྱ་ཙམ་ཕུལ་ཞབས་ཏོག་དང་འགྲོ་དོན་དཔག་ཏུ་མེད། མདོ་ཁམས་སུ་སྔར་གན་ཇ་བ་དང༌། མི་ཉག་མ་འཆམ་པའི་དོན་ལ་དབུས་གཙང་གི་ཇ་པ་མཛོ་མགོ་སུམ་སྟོང་ཙམ་བསྐྱིལ་ནས་མི་ནོར་ཐམས་ཅད་བསྡམས་ཡོད་པ། ཆོས་རྗེ་པས་གསུང་བྱོན་པས་ཚོང་པ་ཀུན་གྱི་སྲོག་ནོར་ཐམས་ཅད་ཐོན། ཡར་ཕྱག་ཕྱི་ལ་ཁྲིད། རོང་པོ་དང་མི་ཉག་གི་ཁ་མཆུ་ཡང་འདུན་མ་བྱེད་པའི་མི་བསྐོས། གནང་སྦྱིན་བཞག །དེ་ལ་སོགས་པ་འཁྲུག་པ་ཐམས་ཅད་བསྡུམས་ནས་བྱང་ཆུབ་ཀྱི་སེམས་ལ་བཀོད། རྒྱལ་བུ་ཆོས་དཔལ་གྱིས་གཙོ་མཛད། མདོ་སྟོད་སྨད་ཀྱི་མི་དཔོན་ཀུན་གྱིས་འབུལ་བ་དང་བཀུར་སྟི་བྱས། སྨར་ཁམས་སུ་ཆོས་སྐྱོང་ལ་གཏོར་མ་བཏང་བའི་ཚེ། ཕྲིན་ལས་འགྲུབ་པའི་ལྟས་ཀྱི་ཁྱད་པར་གཟིགས། དེ་ནས་ཀརྨར་ཕེབས། གདན་སར་ཕན་པར་དགོངས་ནས་ཀརྨ་རི་འདེབས་པའི་ཞལ་བཀོད་མཛད། དེ་ནས་དབུས་ཕྱོགས་སུ་ཕེབ་པའི་བར་དུ་འགྲོ་ཕན་མང་པོ་མཛད། ཚེས་གསུམ་མཆོད་པ་ཞིག་གི་ཚེ་ཐང་ལྷ་དང་གངས་དཀར་ལ་སོགས་གཞི་བདག་རྣམས་ན་བུན་བཞིན་དུ་སྣང་ཞིང༌། ད་དུང་རེས་གཅིག་ཤར་ཕྱོགས་ཀྱི་གདུལ་བྱ་རྣམས་ལ་ཕན་པར་འགྱུར་ཞེས་ཟེར་བ་གསན། ཤིང་ཕག་ཟླ་བ་བརྒྱད་པའི་ཉེར་ལྔ་ལ་འདམ་དུ་ཕེབས། ཟཱོན་ཝུའི་གསི་དང་དབུས་པ་ཀུན་འཛོམ་སར་འཇའ་ས་བསྒྲགས་ཞག་གསུམ་བཞུགས། གཟན་ཆ་ཆུང་ཞིང་སྐུ་སྐྱོས་ཆེ་བས་ཐམས་ཅད་མོས། ཟླ་བ་དགུ་པ་ལ་མཚུར་ཕུར་ཕེབས། སྐབས་དེར་སླར་གོང་དུ་གདན་འདྲེན་ལ། གོང་མ་ཐའི་ཧུའི་གསེར་ཡིག་པ་བའོ་དང༌། རྡོ་རྗེ་བརྟན་གཉིས་ཀྱིས་ཞུ་ཡིག་ཨེ་ཅི་དང༌། གསེར་བྲེ་གཅིག་གི་འབུལ་བ་དང་མཆོད་པ་ཁྱེར་བྱུང༌། བླ་མའི་དབོན་ཆོས་དབང་དང༌། ཆོས་རྗེ་པ་རང་གི་མི་དབོན་པོ་གྲགས་བརྩོན་ཡང་གོང་ནས་མཚུར་ཕུར་སླེབ། ཆོས་རྗེ་པ་རང་གིས་བསྣམས་བྱོན་པའི་ཚལ་པའི་འཇཱའ་ས་དང༌། སླར་གོང་དུ་གདན་འདྲེན་གྱི་ཨེ་ཅི་འཚལ་པའི་གསེར་ཡིག་པས་ཁྱེར་འོང་བའི་འཇཱའ་ས་རྣམས།

དཔོན་ཆེན་དབང་ཕྱུག་དཔལ་པས་གཙོ་བྱས་མི་དཔོན་ཀུན་འཛོམས་སར་བསྒྲགས་ཆོས་རྗེ་པའི་ཐུགས་དམ་བསྟན་འགྱུར་གསེར་དངུལ་ལས་གྲུབ་པ། པོ་ཏི་བརྒྱ་དྲུག་ཅུ་གུང་ཐང་དུ་སི་ཏུ་དགེ་སྦྱོང་ཆེན་པོ་ལ་ཆ་རྐྱེན་གནང་ནས་བཞེངས་བཅུག། ཟླ་བ་བཅུ་གཅིག་པའི་ཚེས་བཅུ་ལ་ལྷ་སར་ཕེབས། སྐབས་དེར་ཡང་གདན་འདྲེན་གསེར་ཡིག་པ། ནང་ཐེར་གླེའུ་ཤེ་འུས། འཇའ་ས་དང༌། གསེར་བྲེ་གཅིག་གིས་མགོ་བྱས་མཆོད་པ་ཁྱེར་ནས་སླེབ། སྔར་གོང་ན་བཞུགས་དུས་བསྣམས་བྱོན་པའི་ཕིང་གཅིག་པའི་སི་ཏུའི་ཐཾ་ཀ་བང་རིམ་གསུམ་པ་དངུལ་སྲང་བརྒྱད་ཅུ་རྩ་ལྔ་ལས་བརྡུངས་པ། ཆོས་རྗེའི་ཕྱག་ནས་ཆེན་པོ་བ་ལ་གནང༌། དེའི་སྐབས་སུ་དབེན་གྱི་མི་དཔོན་ཐུང་ཙེན་དང༌། ནག་ཐེར་གླེའུ་ཤེའུ་ལ་སོགས་པ་མི་དཔོན་ཀུན་གྱིས་པུས་མོ་བཙུགས་ནས་ལི་ཤང་བྱས། དེའི་ཉིན་ཆོས་རྗེ་པ་གདན་འདྲེན་གྱི་འཇཱའ་ས་བསྒྲགས། དེ་ནས་གུང་ཐང་དུ་ཆོས་རྗེ་པའི་བཞུགས་ཁྲིའི་རྩར་ཆེན་པོ་པ་བཞུགས་སྟན་སུམ་བརྩེགས་ལ་བཞུགས་ཆོག་པར་བྱུང་བ་ལ། རྒྱལ་པོའི་མག་པ་རིན་ཆེན་དཔལ་ཐུང་ཙོན་ལ་སོགས་ཀྱིས་པུས་མོ་བཙུགས་ཤིང༌། དཔོན་ཆེན་དང་དུ་དབེན་ཤ་ཀུན་ཀྱང་དེ་དང་འདྲ་བའི་བཀུར་སྟི་བྱས། ཆོས་རྗེ་པ་ལ་རྒྱལ་པོས་བསྐུར་བའི་མཆོད་པ་དྲངས། སྐུ་སྐྱོས་ལ་གུང་ཐང་དུ་མང་ཇ་དང་འབུལ་ཆེན་མཛད། དགེ་འདུན་སྤྱི་ལ་གསེར་བྲེ་གཅིག་ཕུལ། འགྲོ་མགོན་རིན་པོ་ཆེའི་སྐུ་འདྲའི་དྲུང་དུ་དངུལ་གྱི་ཀོང་བུ་བཙུག །ཚལ་པས་ཀྱང་ཞབས་ཏོག་གཟབས་ཤིང༌། དབུས་པ་སྤྱི་འདེགས་བྱས། དེ་ནས་བསམ་ཡས་མཆིམས་ཕུར་ཕེབས། ས་ཕྱོགས་འགའ་ཞིག་ཏུ་ཚེ་ཆུ་བྲུས་པ་ལ་སྙིགས་དུས་སྐྱེ་བོའི་ཆགས་སྡང་དང་བར་ཆད་བྱུང་དོགས་ནས་མ་ཐོན་པའི་ཚུལ་དུ་མཛད་ ཅིང༌། ཚེ་ཆུ་དངོས་རྫ་མོ་ཧཱུྃ་འདྲའི་གཤམ་ནས་ཡིན་ཡང་ཟེར། གང་ལྟར་བསམ་ཡས་ཕུ་ནས་ཐོན་པ་སུས་ཀྱང་མ་ཚོར་བར་ཕྱག་ཏུ་བཞེས། དགུན་དཔྱིད་ཟླ་བ་དྲུག་གི་རིང་མཆིམས་ཕུ་ཉིད་དུ་དབེན་པ་བསྟན་པར་མཛད།

ཐུགས་དམ་འཕེལ་ཞིང་སློབ་དཔོན་པདྨ་དང་མཁའ་འགྲོའི་ཚོགས་ཀྱི་དག་སྣང་མང་དུ་བྱུང་བ་མཁས་བཙུན་དུ་མ་ལ་ཕན་པའི་བརྡར་གཟིགས། བར་དུ་གཅོད་པའི་ཆོ་འཕྲུལ་ཏིང་ངེ་འཛིན་གྱིས་ཞི་བར་མཛད། བསྟན་འགྱུར་བཞེངས་གྲུབ་ལ་སོགས་གླེགས་བམ་རྣམས་ལ་རབ་གནས་མཛད་པའི་ཚེ། རྟེན་ལ་སངས་རྒྱས་བྱང་སེམས་དཔག་མེད་ཐིམ་ཞིང་ཆོས་སྒྲ་སྒྲོགས་པ་གཟིགས། མེ་ཕོ་བྱི་བའི་ལོ་སར་མཆིམས་ཕུར་མཛད། དཔོན་ཆེན་རྒྱལ་བ་བཟང་པོ་གོང་དུ་འབྱོན་ཁར་ཆོས་རྗེ་པ་མཇལ། བར་ཆད་མེད་པའི་སྨོན་ལམ་དང་ཆོས་འབྲེལ་ཞུས། རིན་པོ་ཆེ་པ་མཆིམས་ཕུ་ནས་ཕྱིར་ལམ་བྱེ་ལ་སྐོར་ནས་སྐྱི་སྨད་ལ་བྱོན། ཡང་སྐབས་དེར། གདན་འདྲེན་གྱི་གསེར་ཡིག་པ་མཚལ་པའི་སྡེ་དཔོན་སློབ་དཔོན་དོན་རིན། མི་ཆེན་ནམ་མཁའ་དཔལ་ཐུང་ཇིའི་ནུ་བོ་གཅིག་དང་བཅས་པས་གོང་མ་ཐའི་ཧུའི་ཞུ་ཡིག་ཨེ་ཅི། གསེར་ཡིག་སྒོར་མོ་དང༌། གསེར་བྲེན་མ་བཟའ་དང་བཅས་པ་ཁྱེར་ནས་ཡོངས་པ་ཟླ་བ་དྲུག་པ་ལ། སྟོད་ལུང་མདར་ཆོས་རྗེ་དང་མཇལ། ཞུ་ཡིག་འབུལ་བཅས་རྣམས་ཕུལ། མཚལ་པ་སི་ཏུ་ཆེན་པོ་ལ་གོས་དར་དགུ་ཚན་གཉིས་ཀྱི་གནང་སྦྱིན་བསྐུར་ནས། ཆོས་རྗེ་པ་གདན་འདྲེན་པའི་གྲོགས་དན་གྱིས་གསུང་པའི་ལུང་ཕེབས། ཡང་རྒྱལ་བུས་གདན་འདྲེན་ལ་ཚང་ཇུ་ཆུལ་ཞུ་ཡིག་འབུལ་བ་དང་བཅས་ཏེ་སླེབ། ཡང་མགོན་པོ་གཡིའུ་ཆིང་ལ། འཇཱའ་ས་འབུལ་ཆས་བསྐུར་ནས་སླེབ། འཇའ་སའི་ཚིག་ནི། དཀོན་མཆོག་གསུམ་གྱི་བྱིན་རླབས་ལ་བརྟེན་ནས། ཐའི་ཧོང་ཐའི་ཧུ་ངེད་ཀྱི་ཨེ་ཇི། ཆོས་རྗེ་རིན་པོ་ཆེ་ཀརྨ་པའི་དྲུང་དུ། ན་ནིང་བླ་མ་ཡར་འབྱོན་དུས་ཐུགས་དགོངས་བཟང་པོའི་སྒོ་ནས། རང་རེ་ལ་ཕན་པའི་བྱ་བ་བཟང་པོ་བསྒྲུབས་ནས། མྱུར་དུ་ཕྱིར་འབྱོན་པར་ཞལ་གྱིས་བཞེས་ཤིང༌། བླ་མ་བྱོན་ནས་ལོ་གཉིས་སོང་བ་ལ། བླ་མས་གསུངས་པའི་ཆོས་དྲན་ཅིང༌། བླ་མ་ལ་མོས་གུས་དང་དད་པ་ཡོད་པའི་དོན་ལ། སྔར་ཡང་གདན་འདྲེན་གྱི་གསེར་ཡིག་པ་བཏང་ནའང༌། ད་བར་དུ་འདིར་ནམ་ཆགས་ཕེབས་ཀྱི་ཚིག་ཁ་གསལ་མ་ཐོས་པའི་དོན་ལ།

ཡང་བླ་མ་གདན་འདྲེན་པ་ལ། དགེ་བཤེས་དོན་རིན་གྱིས་མགོ་བྱས་གསེར་ཡིག་པ་རྣམས་བཏང་བདོག་པས། རང་རེ་ལ་བསམས་ནས། བསྟན་པའི་ཞབས་ཐོག་ལ་དགོངས་ནས་མྱུར་དུ་འབྱོན་པ་བླ་མ་མཁྱེན། གལ་ཏེ་མྱུར་དུ་མ་བྱོན་པར་གསུང་ཐོག་ཏུ་མ་ཕེབས་ན། དད་པ་དང་ལྡན་པའི་བུ་སློབ་རྣམས་ཀྱི་ཡི་ཆད་པ་དང༌། གཞན་ཡང་ཆོས་ལས་ལོག་པ་རྣམས་ཀྱིས་ཐོས་ནས། ཁོང་ལྟ་བུ་གསུང་ཐོག་ཏུ་མ་ཕེབས་ན། གཞན་རྣམས་གང་ན་བདེན་ཟེར་ཅིང༌། བསྟན་པ་ལ་གནོད་པས་གསེར་ཡིག་འདི་རྣམས་སླེབ་པ་ དང༌། ངེད་ལ་བསམས་ནས་བསྟན་པའི་ཞབས་ཐོག་དང༌། སེམས་ཅན་གྱི་དོན་ལ་དགོངས་ནས་མྱུར་དུ་འབྱོན་པ་བླ་མ་མཁྱེན། ཡི་གེ་གཟིགས་པའི་རྟེན་དུ་ན་བཟའ་ཚང་མ་གཅིག ། གསེར་བྲེ་ཆེན་གཅིག་དང༌། མཆོད་པའི་ཆས་བསྐུར་བདོག །བྱི་བ་ལོ་ཟླ་བ་དང་པོའི་ཚེས་བཅུའི་ཉིན་པར་ཏའི་ཏུ་ནས་བྲིས་ཞེས་པ་འདུག །འཇཱའ་ས། ཨི་ཇི་གུན་ཇིས་སྔ་རྟིང་དུ་བྱུང་བ་རྣམས་བསྟོད་བཀུར་བསྔགས་གསུམ་ཁྱད་པར་འཕགས་པར་འདུག་ཀྱང་ཀུན་བྲིར་མ་ལངས། དེ་ནས་གོང་དུ་ཐེགས་པའི་གྲབ་ཡུལ་མཛད་པ་ལ་མཚུར་ཕུར་བྱོན། བོད་ན་ཡོད་པའི་ཧོར་བོད་ཀྱི་མི་དཔོན་ཀུན་གྱིས་ཞབས་ཏོག་དང་བཀུར་སྟི། བླ་མ་ཀུན་ལས་ལྷག་པར་བྱས། ཡུ་གུར་རྒྱལ་པོའི་བརྒྱུད་གེབ་ཆག་སྟེ། ཕིང་ཆང་གིས་མཚུར་ཕུ་ནས་གདན་དྲངས། བྱི་བ་ལོ་ཟླ་བ་བརྒྱད་པ་ལ་བྱོན་ནས་འདམ་དུ་ཕེབས། ཕིང་ཆང་དང་མགོན་པོ་གཡིའུ་ཆིང་ལ་སོགས་པའི་གསེར་ཡིག་པ། སློབ་དཔོན་དོན་རིན། སི་ཏུ་ཀུན་དགའ་རྡོ་རྗེ། སི་ཏུ་དབང་བརྩོན་སོགས་ལྷན་ཅིག་ཏུ་དབང་བསྐུར་ཞུས། ཕིང་ཆང་དང༌། སི་ཏུ་དཔོན་ཆེན་གདུག་རྩུབ་ནན་ལྟར་ཆེ་ནའང༌། ཆོས་རྗེ་པའི་ཞལ་མཐོང་བ་ཙམ་གྱིས་གདུག་པ་ཞི་ཞིང་ཅི་གསུང་སྒྲུབ་པར་གྱུར། ཏི་ཤི་ཆེན་པོའི་ལུགས་བཞིན་སྐྱེལ་བསུ་དང་རྫོང་བ་གྱིས་གསུང་པའི་འཇཱའ་ས་ཕེབས་ཀྱང༌། གསེར་ཡིག་པའི་ཆ་རྐྱེན་མ་གཏོགས་གཟན་ཆ་ཅི་ཡང་མེད་པས་མདོ་དབུས་ཀྱི་ མི་དཔོན་འཇཱའ་མོ་བ་དང་བཅས་པ་ཀུན་ལྷག་པར་དད་དེ།

འབུལ་བ་ཆེན་པོ་ཐམས་ཅད་ཀྱིས་བྱས། ཚེས་བཅོ་ལྔ་ལ་འདས་ནས་གོང་དུ་ཐེག །སྒོར་མོ་དང་འུ་ལག་ཕྱི་འགྲོ་ལ་སློབ་དཔོན་ཤེས་རབ་རལ་གྲི་བཞུད། ཤ་ཕོར་ཕེབས་ཚེ། གོང་མ་ཐའི་ཧུའི་ཞུ་ཡིག་ཨི་ཅི་དང༌། གསེར་བྲེན་བཟའ་གསོལ་ཆས་དང་བཅས་པ་ཁྱེར་ནས། ཇོ་དན་སེང་གེ་རྒྱལ་མཚན་དང༌། བཀྲ་ཤིས་དཔལ་བ་རྣམས་སླེབ་ནས་ཕྱག་ཏུ་ཕུལ། གོང་མའི་འབུལ་བ་དང༌། འཇའ་ས། འུ་ལག ། ཆོས་རྗེ་པ་རང་གིས་ཚད་ཀྱིས་ལ་གང་དགོས་ཞོན་པ་མྱུར་པོར་བྱོན། འདིར་ཉི་མ་སྔ་ཕྱི་ལའང་བླ་མ་ཕེབ་པ་ལ་ཁྱད་ཆེ་བ་ཡིན། ཟེར་བའི་ལན་ཁྱེར་ནས། དབེན་པའི་ཟྭོན་ཤྲི་ཁ་རོང་དུ་སླེབ། ཤིང་ཀུན་དུ་ཕྱགས་ཕེབ་པ་ནས་བཟུང་ཁྲིམས་ར་ཐམས་ཅད་ནས་བསུ་བ་དང༌། ཇ་འདྲེན་དཔག་མེད་རིམ་པར་བྱུང༌། ཁྱད་པར་མཁར་དཀར་པོ་ནས་གླང་པོ་ཆེའི་མ་ཧ་སྲ་བསུ། ཇུ་ཇུ་མགོན་ཁང་དུ། མིའི་དབང་པོའི་བློན་པོ་ཐའི་ཤྲི་བསུ་བ་ལ་སླེབ། དེ་ནུབ་དབང་བསྐུར་ཞུས། དེ་ནས་ཕོ་བྲང་གི་ཁྲིམས་ར་ཐམས་ཅད་ཀྱི་མི་དཔོན། ཏའི་དབེན་གུ་ཤྲི། དཔོན་ཆེན་རྒྱལ་བ་བཟང་པོ་སོགས་བླ་དཔོན། མི་དཔོན་ཐམས་ཅད་བསུ་བ་ལ་སླེབ། མདུན་བསུའི་བཀོད་པ་དཔག་ཏུ་མེད་པས་བསུ་ཞིང༌། མཐོང་དང་བཀུར་ཆ་སྔར་བས་ཀྱང་ཆེ། ཟླ་བ་གསུམ་པའི་ཚེས་གཅིག་ལ་ཕོ་བྲང་ཆེན་པོར་ཕེབས། དེའི་ཉིན་རང་ཕོ་བྲང་ནང་མའི་སྒོ་མདུན་དུ་རྒྱལ་པོ་ཆེན་པོ་བསུ་བ་ལ་བྱོན། གུས་པ་ཆེན་པོས་ཕྱག་དང་ཞལ་མཇལ་གྱི་འབུལ་བ་བྱས། གོང་མའི་ཕོ་བྲང་དུ་ཞག་བཅུ་གཅིག །ཐའི་ཙིའི་ཕོ་བྲང་དུ་ཞག་བཅུ་གཅིག ། ཐ་ཤྲིའི་པར་ཞག་བཅུ་བཞི་རྣམས་བཞུགས་ནས་སོ་སོར་དབང་བསྐུར་མཛད། དེ་རྗེས་ཕོ་བྲང་གི་གསེར་ཁང་ནང་དུ་རྒྱལ་པོ་ཆེན་པོ་དང༌། བློན་པོ་ཐའི་ཤྲི། ཆོས་རྗེ་བ་སྟེ་ཡོན་མཆོད་གསུམ་མ་གཏོགས་གཞན་སུ་ཡང་མེད་པའི་སར་ཡོན་མཆོད་ཆེན་པོས་བསྟན་པའི་སྐྱོང་བྲན་དང༌། རྒྱལ་ཁམས་བདེ་ཐབས་ཀྱི་བཀའ་གྲོས་མཛད། དེའི་ཉིན་རྒྱལ་པོ་ཆེན་པོ་ལ་ཚེ་ཆུ་དྲངས་པས་ཧོར་གྱི་རྒྱལ་ས་མནན་པ་ལ་སྐུ་ཚེ་རིང་ཤོས་སུ་བྱུང༌།

གསེར་བྲེ་བཞི་སོགས་འབུལ་བ་ཆེན་པོ་མཛད། གདན་འདྲེན་གྱི་གསེར་ཡིག་པ་མགོན་པོ་གཡིའུ་ཆིང་ལ་གོ་ཆོད་པའི་མཚན་མར། ཀྱིན་ཅང་ཧུའི་ཞིང་གི་གཙོ་བོ་ཕིང་ཆང་ལ་བསྐོས། གསེར་ཡིག་པ་ཀུན་ལ་ལས་ཀ་སྤར་བ་སོགས་གནང་སྦྱིན་ཆེན་པོ་བྱས། དབྱར་དེ་ཐན་པ་ཆེན་པོ་བྱུང་བ་ལ། གོང་མས་ཆར་འབེབས་དགོས་པའི་ཞུ་བ་མཛད་པས། དེའི་ཉིན་རང་ནས་ཆར་ཆེན་པོ་བབ་སྟེ་ཡིད་ཆེས་པས་འབུལ་བ་ཆེན་པོ་བྱས། རྒྱལ་པོ་ཆེན་པོ། རྒྱལ་བུ། དཔོན་མོ། མི་དཔོན་ཐམས་ཅད་ཀྱིས་ཕྱོགས་སུ་མ་ཆད་པར་གུས་པས་བཀུར། གན་པས་ཆའོ་བྲེ་སྟོང་ཚོ་གཉིས། གན་ཆུང་བས་ནས་བྲེ་སྟོང་ཚོ་གཅིག་གནང་ནས། ཏའི་ཏུར་ཞི་ར་མུན་གྱི་ཁང་སྐོར་ལ་ཀརྨ་པའི་སྡེ་གསར་བཞེངས་མཛད། དེའི་དཀྱིལ་ཁང་དུ་རྒྱལ་བ་རྒྱ་མཚོའི་ལྷ་ཚོགས། གཡས་གཡོན་དུ་བཀའ་བརྒྱུད་བླ་མའི་སྐུ་དང༌། བདེ་མཆོག་ལྷ་ལྔའི་བློས་བསླང་ཆོས་སྐྱོང་དང་བཅས་པ་བཞེངས། ཤིང་ཀུན་དུའང་ཀར་སྡེ་བཙུག །མཚུར་ཕུའི་མགོ་བྱས་དབུས་གཙང་གི་འབྲེལ་ཡོད་རྣམས་ལ་བཀའ་ཤོག་རྟེན་དང་འབུལ་བ་སྐྱེལ་བར་བསོད་ཡེས་མགོ་བྱས་བརྫངས༌། དེ་རྗེས་འབྲི་རུ་བའི་སི་ཏུ་གྲུབ་པ་བཟང་པོ། མཁྱེན་ཡོན་དགེ་བཤེས་ཚུལ་བཟུང་རྣམས་དབུས་གཙང་གི་དགོན་སྡེ་ཐམས་ཅད་དུ་ཡི་གེ་རྟེན་དང་འབུལ་བ་ལྟོས་ཆེན་བསྐུར་ནས་བརྫངས། ཆོས་རྗེ་པའི་སྐུ་དྲིན་ལས། འབྲི་ཕག་གི་རིན་པོ་ཆེ་ལ་ཤེལ་གྱི་སྦེལ་ཁ། མཚུར་ཕུ་གདན་ས་བ་ལ་ཀརྨ་པཀྴིའི་གསེར་གྱི་དམ་ག་གནང༌། ཤང་ཏོར་བར་ཆད་ཀྱི་ལྟས་ཆེན་པོ་ཞིག་བྱུང་བ་སྤྱན་རས་གཟིགས་ལ་གསོལ་བ་བཏབ་པས་མི་དཀར་པོ་འོད་ཀྱི་རང་བཞིན་ཅན་ཞིག་གིས། གོང་མ་དང་ཆོས་མཛད་རྣམས་ལ་གནོད་པ་མི་འབྱུང་གསུང་བ་གསན། གླང་ལོ་ཟླ་བ་བརྒྱད་པ་ལ་གིམ་མི་ཤན་ཞེས་པར་ས་གཡོས་ཆེན་པོ་ཡོང་བ་མཁྱེན་ནས། ཆོས་རྗེ་པ་ཁང་པ་ནས་ཕྱིར་བྱོན་ནས་ཐང་ལ་གཟིམ་གུར་མཛད་དེ། གོང་མའང་གསུང་ལ་བརྟེན་ནས་གུར་མཛད། དེའི་ཚེ་ཚེས་བཅུ་བཞི་ལ་ས་གཡོས་ནས་གོང་རྣམས་ཞིག་པས་རྒྱ་ཐམས་ཅད་བྲོས་ནས།

ཆོས་རྗེ་པ་ལ་སྐྱབས་ཞུར་འོངས་པ་ཚོ་དང༌། དཔོན་སློབ་མཆོད་ཡོན་རྣམས་ལ་གནོད་པ་གང་ཡང་མེད། རྒྱལ་བློན་རྣམས་ལ་དཔལ་དུས་ཀྱི་འཁོར་ལོའི་དབང་བསྐུར་མཛད་པའི་ཚེ། རིན་པོ་ཆེ་དུ་མས་བརྒྱན་པའི་ཁང་བཟང་གི་དབུས་སུ་རིགས་ལྔའི་སྐུ་དང༌། མཁའ་འགྲོ་མ་དུ་མས་གར་བསྒྱུར་བ་ཡུན་རིང་གཟིགས། དེ་ཉིད་མི་དབང་འཁོར་དང་བཅས་པ་ལ་ཕན་པའི་རྒྱུ་མཚན་དུ་དགོངས། སྐབས་དེར། རྒྱ་དང་མདོ་སྨད་པའི་བན་དེ་ངན་པ་འགའི་སྤྱོད་པ་ལ་བསྟེན་ནས། ཆོས་ལ་མི་དགའ་བའི་མི་དཔོན་རྣམས་ཀྱིས་གྲོས་བྱས་ནས། བོད་མ་གཏོགས་པ་ཕྱོགས་ཀུན་ཏུ་ལྷ་ཁང་དུ་མ་བཤིག །བན་དེ་མི་གཙང་བ་རྣམས་མི་སྐྱར་འཇུག་ཅིང་ཁྲལ་དམག་འགེལ་བར་ལུང་བསྒྲགས་པ་ལ། ཏི་ཤྲི་གུ་ཤྲི་གཞན་ཐམས་ཅད་ཀྱིས་ཞུས་པས་གྲུབ་པར། ཕོ་བྲང་གི་ཁྲིམས་ར་ཆེན་པོ་འུ་མོན་གདོང་དུ་བླ་མ་མི་དཔོན་ཀུན་འཚོགས་པའི་སར། ཆོས་རྗེ་བས་རྟིང་ལ་བྱོན་ནས། སྨད་ཕྱོགས་དེར་ཁྲིའུ་བཙུག་ནས་བཞུགས་པས་བློན་པོ་ཆེན་པོ་བ་ཡན་ཐའི་ཤྲིས་མགོ་བྱས་བློན་པོ་ཐམས་ཅད། དང་པོ་ཏི་ཤྲི་བཞུགས་སར་ཁ་ལྟས་ཡོད་པ་ལ། སླར་ཕྱིར་འགྱུར་ནས་ཆོས་རྗེ་པ་བཞུགས་སར་འཚོགས་པ་ལ། ཆོས་རྗེ་པའི་ཞལ་ནས། ཁྱེད་རྒྱལ་བློན་རྣམས་ཏི་ཤྲིས་གཙོ་མཛད། ངེད་ཆོས་པ་རྣམས་དབང་མེད་དུ་བོས་ནས། འདིར་བསྟན་པའི་བྱ་བ་མི་སྒྲུབ་པའི་ཁར། བསྟན་པ་བསྣུབས་ལུགས་འདི་འདྲ་བྱེད་པ་ཅི་ཡིན། ངེད་ཚོ་ཚེ་འདིའི་ལྟོ་གོས་མ་ཕྱིད་པར་ཁྱེད་ཚོ་ལ་ཞུར་ཡོང་སྙམ་མམ། སྔོན་གྱི་སེ་ཆེན་རྒྱལ་པོ་ལ་སོགས་གོང་མ་ཚོས་བྱ་བ་ནོར་ནས། ད་ཁྱེད་ཚོས་འཆོས་པ་ཡིན་ནམ། རྒྱལ་པོའི་སྐུ་ཚེ་དང༌། རྒྱལ་ཁམས་ཀྱི་ཁག །ཁྱེད་བློན་པོ་རེ་རེ་ཙམ་གྱིས་ཐེག་པ་ཡིན་ན་ཁུར། ངེད་ཐམས་ཅད་བོད་དུ་འགྲོ་བ་ཡིན་གསུངས་པ་ལ་སོགས་བཀའ་བཀྱོན་མང་པོ་བྱོན་པས་ཀུན་སྐྲག་ནས། དེ་མ་ཐག་ལྷ་ཁང་རྣམས་གན་པས་གསོ་ཞིང༌། བན་དེ་གཙང་མི་གཙང་སོགས་གནམ་མཆོད་པ་ཐམས་ཅད་དར་རྒན་འདོན་པའི་འཇཱའ་ས་ཕྱོགས་ཐམས་ཅད་དུ་བསྒྲགས་པས་རེ་ཞིག་དེ་ལྟར་འཇགས།

བོད་ཆོལ་ག་གསུམ་ལ་དཀར་ཐོག་མེ་ཏོག་ལོ་གསུམ་ཕྱེད་འཇག་གི་འཇཱའ་ས་དང༌། དེའི་རྒྱབ་སྐྱོར་ཆོས་རྗེ་བའི་བཀའ་ཤོག་དང་བཅས་པ་བསྒྲགས། གོང་མའི་གསུང་གིས་གཞན་བླ་མཆོད་ཐམས་ཅད་ལ་སྦྱིན་བདག་དང་ས་ཆའི་ཞལ་ཏ་ཞུ་རྒྱུ་འདུག །ཉིད་ལ་དེ་ལྟ་བུ་མེད་པ་ལགས་སམ་ཞུས་པས། ཁོ་བོ་ལ་ཡང་ཤར་ཕྱོགས་ཀོང་པོའི་རྒྱལ་ཁམས་བྱ་བ་མི་ཁྱིམ་འབུམ་ཕྲག་གཅིག་ཙམ་ཡོད་གསུངས། འོ་ན་དེའི་མི་དཔོན་ལ་ངེད་ཀྱིས་གནང་སྦྱིན་དང་ལས་ཀ་ཆེན་པོ་བྱེད་ཞུས་པས། དེ་ངེད་རང་གིས་ཐུགས་རྗེ་ཆེན་པོ་ལ་གསོལ་བ་བཏབ་ནས་ཆོས་ཀྱིས་འདུལ་བ་ཡིན། ཡུལ་ཁམས་དེའི་མི་དཔོན་གྱིས་འདུལ་མི་ནུས་གསུངས། སླར་ཡང་ཧཱ་ཆིང་སང་ཟེར་བ་ནག་ཕྱོགས་ཀྱི་བློན་པོས་ངན་བྱས་ནས་གནམ་མཆོད་པ་རྣམས་ལ་གཙེར་བྱ་བྱུང་བས་རྐྱེན་བྱས། ཆོས་རྗེ་པའང་ཅུང་ཟད་ཐུགས་ཆད་པའི་རྣམ་པར་གྱུར། སྤྱིར་ཉིད་ཀྱི་གསུང་དང༌། རྒྱའི་རྩིས་མཁན་མཁས་པའི་རྩིས་ཡིག་ལ། སྐུ་ཚེ་རིང་བའི་ལྟས་ཡོད་ཅིང༌། ཚེ་ལ་དབང་བའི་གང་ཟག་ཡིན་པ་ལ། འོན་ཀྱང་ཐུགས་འབྱུང་དེས་དགའ་ལྡན་དུ་གཤེགས་པར་བཞེད་དེ། སྟག་ལོ་ཟླ་བ་གསུམ་པའི་ཚེས་བརྒྱད་ལ་རྒྱལ་བློན་ཀུན་འཛོམ་སར། རྣལ་འབྱོར་ང་ནི་ནམ་མཁའི་སྤྲིན་དང་འདྲ་གར་འགྲོ་མི་ཤེས་པས། རྒྱལ་པོས་གཙོ་མཛད་ཁྱེད་རང་རང་གི་ཆོས་ཀྱི་དོན་སྒྲུབ་པར་འདོད་པ་རྣམས་མྱུར་དུ་སྒྲུབས་ཤིག་གསུང་བ་བྱུང་ཡང༌། སྔར་བོད་དུ་འབྱོན་གསུང་པའི་འཕྲོ་ཡིན་སྙམ་པ་མ་གཏོགས། སྐུ་འདའ་བའི་གསུང་དུ་མ་གོ །ས་མོ་ཡོས་ལོ་ཟླ་བ་ལྔ་པར་ཐན་པ་ཆེན་པོ་བྱུང་བ་ལ་ཀུན་གྱིས་གསོལ་བ་བཏབ་པས་ཆར་ཆེན་པོ་འབེབས་པར་མཛད། དེ་ཚེ་ཚེས་ལྔའི་ཐོ་རངས་ལ་མནལ་ལམ་གྱི་ཚུལ་དུ་ཞིང་ཁམས་བྲག་དཀར་པོ་འདྲ་བ་ཚད་མེད་པའི་རྩེར། རིགས་གསུམ་མགོན་པོ་ཡིན་དགོངས་པའི་མི་དཀར་ཆེན་པོ་གསུམ་གྱིས་སྙན་པའི་གསུང་གིས་བོས་པའི་མོད་ལ། རྗེ་ཉིད་ཀྱི་སྐུ་མཁའ་ལྡིང་དབང་པོ་ལྟར་གྱེན་དུ་བསྐྱོད་ནས་ཞིང་ཁམས་དཔག་ཏུ་མེད་པར་བགྲོད་པའི་ལྟས་གཟིགས་ཤིང་དེའི་བསྟན་བཅོས་ཀྱང་མཛད།

དེའི་སྐབས་མནལ་མ་སད་པར་འོད་གསལ་གྱི་ངང་ནས། ལྟ་བ་མཁའ་ལྟར་དག་པ་ལ།། རྣམ་རྟོག་མཚན་མ་མེད་པ་ཡིན།། སྒོམ་པ་གསལ་སྟོང་འཛིན་མེད་པ།། མཁའ་ལ་བྱ་ལྟར་རྒྱུ་བ་ཡིན།། སྤྱོད་པ་སྤང་བླང་བྲལ་བ་ལ།། བླང་དང་དོར་བ་མེད་པ་ཡིན།། ཨེ་མ་སྐལ་ལྡན་སྐྱེས་བུ་རྣམས།། ཉམས་སུ་བླངས་ན་དེ་ལྟར་འབྱུང༌།། ཞེས་རྡོ་རྗེའི་མགུར་བཞེངས་པ། གསོལ་ཇ་བ་ཤཱཀྲ་སེང་སོགས་ཀྱིས་གསལ་བོར་ཐོས། དེ་མ་ཐག་ནམ་མཁའ་ལས་ཆོས་ཀྱི་རྗེ་རིན་པོ་ཆེ་ཁམས་གསུམ་གྱི་མགོན་པོ་མྱ་ངན་ལས་འདས་ཟེར་བའི་སྒྲ་ཆེན་པོ་དང༌། ས་གཡོས་ཆེན་པོ་བྱུང༌། ཟླ་བ་ལྔ་པའི་བཅུ་བཞི་ལ་ཏའི་ཏུའི་ཕོ་བྲང་ནས་ཕྱགས་བཏེག །ཆུ་ཚན་ཁར་སྐུ་ཁྲུས་མཛད། ཁུ་བ་རྣམས་འཁོར་སློབ་སྐྱེལ་བསུ་བ་དང་བཅས་པས་བཏུང་བའི་ཚེ། ཉམས་རྟོགས་བཟང་པོ་དང༌། བྱིན་རླབས་ཆེན་པོ་རང་དབང་མེད་པར་བྱུང༌། དེའི་ཉིན་ནས། ཕོ་བྲང་ཤར་དོར་མ་ཕེབས་ཀྱི་བར་གྱི་ལམ་ལ། འཇའ་ཚོན་སྣ་ཚོགས་དང༌། འོད་དང༌། མེ་ཏོག་གི་ཆར་རྒྱུན་མ་ཆད་པ་བྱུང༌། འཁོར་རྣམས་ཀྱིས་ལྟས་འདི་དག་ཅི་ཡིན་ཞུས་པས། དགེ་བའི་བཤེས་གཉེན་གཅིག་གཤེགས་འདོད་པར་ཡོང་གསུངས། བསིལ་ས་དབྱར་བཞུགས་གནང་བའི་ཕོ་བྲང་ཆེན་པོ་ཤང་ཏོར་ཕེབས་ཉིན། གོད་མཐའི་ཧུ་བློན་པོར་བཅས་པ་ཐམས་ཅད་ཀྱྀས་མདུན་བསུའི་བཀོད་པ་ཚད་མེད་པས། ཕོ་བྲང་ནང་དུ་སྤྱན་དྲངས། གོང་མ། དཔོན་མོ། རྒྱལ་བརྒྱུད་བློན་པོའི་ཚོགས་དང་བཅས་པ་ཐམས་ཅད་ཆོས་ཀྱི་བདུད་རྩིས་ཚིམ་པར་མཛད། དེ་ནས་ཚེས་བཅུ་ནས་སྐུ་ཁམས་ཅུང་ཟད་བྲི། སྐབས་ཞིག་ཆོས་རྗེའི་མདུན་དུ། རྒྱལ་བློན་བུ་སློབ་དང་བཅས་པས་བསྐོར་ནས་ཡོད་སར། བློན་པོ་ཆེན་པོ་བ་ཡན་ཐའི་ཤྲིས་ཕྱག་འཚལ་ཞིང་ངུས་ནས། ཆོས་རྗེ་སྐུ་མྱ་ངན་ལས་མི་འདའ་བར་བཞུགས་པར་ཞུ། ཞེས་ཞུས་པས། སེམས་དཔའ་ཆེན་པོའི་ཞལ་ནས་ང་བོད་དུ་འགྲོ་ནས་བསྟན་པ་དང་འགྲོ་བ་ལ་ཕན་པ་བྱེད་སྙམ་པ་ཡིན་ཏེ། ཁྱེད་རྒྱལ་བློན་གྱི་བསོད་ནམས་ལ་མ་གྲུབ། ངའི་བཀའ་ལས་ཀྱང་ཅུང་ཟད་འདས།

ད་སྔ་འཕར་སོང་ཟིན། ད་འདི་ཙམ་དུ་སོང་ནས་བཅོས་སུ་མེད་པས་ཞིང་གཞན་དུ་འགྲོ། ཁྱེད་རྒྱལ་བློན་རྣམས་སངས་རྒྱས་ཀྱི་བསྟན་པ་དང༌། རྒྱལ་ཁྲིམས་ཆོས་བཞིན་སྐྱོང་གསུངས། ཏའི་དབེན་གུ་ཤྲི་དཀོན་མཆོག་རིན་ཆེན་གྱིས། ཆོས་རྗེ་གཤེགས་ན་བདག་ཅག་རྣམས་ཀྱིས་བསྟན་པ་ཇི་ལྟར་བསྐྱང་ཞུས་པས། སྟག་ལོ་ཟླ་བ་གསུམ་པ་ལ་སྨྲས་པ་བཞིན་མཛོད་གསུངས། ཡང་ཏའི་དབེན་གུ་ཤྲིས། ཆོས་རྗེ་རིན་པོ་ཆེ་སྐུ་སྐྱེ་བ་ཕྱི་མ་གང་དུ་འབྱོན། བདག་ཀྱང་ཞབས་དྲུང་དུ་སྐྱེ་བའི་སྨོན་ལམ་འདེབས་པ་ཡིན་ཞུས་པས། ངེད་ཤར་ཕྱོགས་ཀོང་པོའི་རྒྱལ་ཁམས་ཁད་ཉེ་ས་ཤིག་ཏུ་ཡོང༌། ཁྱེད་རང་དེར་འདུན་པ་གཏོད་གསུངས། སློབ་མ་ཆོས་གསོལ་བ་བཏབ་ཞལ་ཏ་གནང་བ་ཞུས་བྱས་པས། ཆོས་ལ་བརྩོན་པར་གྱིས། བོད་ཀྱི་གདུལ་བྱ་ཀུན་ལའང༌། སྔར་ཕག་ལོ་ནས་བྱི་བ་ལོའི་བར་ཁ་ཏ་བྱས་ཆར། དཔོན་སློབ་མྱུར་དུུ་འཕྲད་པར་བྱའོ་གྱིས། ཞེས་གསུངས། དྲུང་འཁོར་ཚོས་ཡི་གེར་བཏབ། ཟླ་བ་དྲུག་པའི་ཚེས་བཅུ་བཞིའི་ཉི་མ་ཕྱེད་ཡོལ་བདེ་མཆོག་གི་བློས་བསླང་གི་དྲུང་དུ་ཕེབས་ནས་ཕྱག་བསྐོར་མཛད། དེ་ནས་གདན་ལ་བཞུགས་ཏེ་ནམ་མཁར་གཟིགས་ནས་ཕྱག་ཐལ་མོ་སྦྱོར་བར་མཛད། བཀའ་བརྒྱུད་ཀྱི་བླ་མ་རྣམས་དང་ཡི་དམ་ལྷ་ཚོགས་དཔའ་བོ་མཁའ་འགྲོ་དཔག་ཏུ་མེད་པ་འཚོགས་འདུག་པས། མཆོད་པ་རྒྱ་ཆེན་པོ་བཤམས་ལ་ཕུལ། ཞེས་སློབ་དཔོན་འདུལ་འཛིན་ལ་གསུང་བྱོན། རྗེ་ཉིད་ཀྱིས་བདེ་མཆོག་གི་བདག་འཇུག་མཛད་ནས་བདུད་རྩི་ཕྱག་མཆོད་གནང༌། བདུད་རྩི་དེ་ཀུན་ལ་དྲོངས་ཞེས་གསུང་ནས་ཐམས་ཅད་ལ་དགྱེས་པར་མཛད། བདེ་མཆོག་གི་རྩ་སྔགས་གསུང་བཞིན་པས་ཌཱ་མ་རུ་དཀྲོལ་ཏེ། གོ་ཤྲིའི་དབུ་མཛད་དྲུང་དུ་འདུག་པ་རྣམས་ལ། རྣལ་འབྱོར་ང་ཞིང་ཁམས་གཞན་དུ་འགྲོ་བས་ཁྱེད་རྣམས་ཆོས་ལ་བརྩོན་པར་མཛོད། ཅེས་གསུངས་ནས་དེ་ཉིད་དུ་མྱ་ངན་ལས་འདས་པའི་ཚུལ་བསྟན། སང་བཅོ་ལྔའི་ནུབ་མོ་ཟླ་བ་ཤར་བའི་ཚེ། གོང་མའི་ཕོ་ཕྲང་ནང་མའི་སྒོ་སྲུང་བའི་རེས་པ་བརྗེ་བ་ལས་རེས་དཔོན་དུ་རན་ཐེ་མུར་གྱིས་ཟླ་བའི་སྟེང་དུ།

ཆོས་རྗེ་རིན་པོ་ཆེ་མཆོད་རྟེན་ནང་ན་སྐུ་དངོས་སུ་བཞུགས་པར་མཐོང་སྟེ། གྲོགས་ལ་སྦྲན་པས་རེས་པ་བཅོ་བརྒྱད་ཀྱིས་མཐོང༌། གཉིས་ཀྱིས་མ་མཐོང༌། རེས་དཔོན་གྱིས་གོང་མ་ལ་ཞུ་བ་ཐེངས་བས། གོང་མ་དཔོན་བློན་ཕལ་ཆེར་གྱིས་གཟིགས། གོང་མས་དེའི་ཡིན་ཐང་གཉིས་བཞེངས་ཏེ་སྐུ་འདྲ་ཟླ་ཞལ་མ་ཞེས་སྐུ་དངོས་དང་བྱིན་རླབས་མཚུངས་པར་བྱེད། དེ་དང་མཚུངས་པར་སྔོན་ཉིད་ཀྱིས་སྲོག་བསྐྱབས་པའི་སོག་པོ་དཔོན་གཡོག་གསུམ་གྱིས་ཆུ་དོང་འཇའ་མོར་བྱོན་པ་མཐོང་སྟེ་བོད་དུ་འགྲོ་གསུང་པ་དང༌། ཟི་རའུ་རྡོར་སྐུ་འཁོར་མང་པོ་ཅན་མདོ་ལི་ལ་ཆིབས་ནས་གོང་མ་ཐའི་ཧུའི་སར་བཞུད་པ་ཧོང་ཧུ་དཔོན་གཡོག་གིས་མཐོང༌། སློབ་མ་ཞིག་ན་བའི་སར་བྱ་ཏང་གི་ཚུལ་གྱིས་བྱོན་པ་འདུལ་བ་འཛིན་པས་ཀྱང་གཟིགས། རྩེ་ལྔའི་ཀར་སྡེར་སློབ་དཔོན་སེང་གེ་ལ་སོགས་པ་བསམ་གཏན་པ་ཉི་ཤུས་སྣང་བ་མཐུན་པར་མཇལ་ཏེ་དགའ་ལྡན་དུ་འགྲོ་གསུངས། བོད་དུ་རྟོགས་ལྡན་གྲགས་སེང་བས་ཆོས་རྗེ་ཟླ་བའི་སྟེང་ན་ན་བཟའ་སེར་པོ་བཞེས་ནས་ཕར་བཞུད་ཚུར་བཞུད་མཛད་པ་དག་སྣང་དུ་གཟིགས་ཤིང་ཞལ་ཏ་ཞུས་པས། དགའ་ལྡན་དུ་འགྲོ་གསུངས་པ་དང༌། སེང་གེ་བཅིབས་ནས་མཁའ་ལ་བཞུད་པར་གཟིགས་པ་སོགས་དག་སྣང་གི་ངོ་མཚར་དུ་མ་བསྟན། གདུང་ཞག་བཅུ་བཞིར་རྒྱལ་པོའི་འབྱོར་བ་ཆེན་པོས་མཆོད་དེ་གོ་ཤྲི་དང་མི་ཆེན་ཐམས་ཅད་ཀྱིས་རྐང་ཐང་དུ་མདོ་ལི་ལ་སྤྱན་དྲངས་ཏེ་ཉེར་ལྔ་ལ་ཙནྡན་དང་ཨ་ག་རུ་ནག་པོས་སངས་རྒྱས་དང་འཁོར་ལོས་སྒྱུར་རྒྱལ་གྱི་གདུང་ལྟར་སྦྱངས། འཇའ་ཚོན་སྣ་ཚོགས་པས་ནམ་མཁའ་ཁྱབ་པའི་གསེབ་ནས་དྲུང་གི་སྐུ་མང་དུ་སྣང་བ་ཕལ་ཆེར་གྱིས་མཐོང༌། ནམ་མཁའ་ལ་ཨཱ་ལི་ཀཱ་ལི་སྒྲ་གྲག ཉེར་དྲུག་གི་ཉིན་གདུང་ཞལ་ཕྱབས་ནུབ་བྱང་ནས་ཨུཏྤལ་སྤུངས་པ་འདྲ་བའི་སྤྲིན་འཇའ་ཚོན་གྱིས་བསྐོར་བའི་དབུས་སུ་ཆོས་རྗེ་རིན་པོ་ཆེ་བཞུགས་པ་མང་པོས་མཐོང་ཞིང་སླར་ནུབ་ཕྱོགས་སུ་བཞུད་པར་མཐོང༌།

ཚངས་བུག་ཏུ་བདེ་མཆོག་ལྷན་སྐྱེས། སྨིན་མཚམས་སུ་ཆོས་འབྱུང་བསྣོལ་མ་ཡི་གེ་ལྔ་དང་བཅས་པ། སྲིན་མཛུབ་ཀྱི་རྐང་གི་ནང་དུ་ཐུགས་རྗེ་ཆེན་པོ། གཞན་ཡང་ལྷ་སྐུ་དང་ཡིག་འབྲུ་ཕྱག་མཚན་དུ་མ་ཡུངས་འབྲུ་ལྟ་བུའི་རིང་བསྲེལ་ཁ་དོག་ལྔ་ལྡན་དཔག་ཏུ་མེད་པ་སོགས་ངོ་མཚར་གྱི་རྟེན་མཐའ་ཡས་པ་བཞག་སྟེ། རྒྱ་ཧོར་བོད་མི་ཉག་གི་ཡུལ་ཐམས་ཅད་དུ་མཆོད་པའི་ཞིང་གཅིག་པུ་པར་གྱུར་ཏོ།། རྗེ་འདིའི་འདས་པ་དང་མ་འོངས་པའི་རྣམ་པར་ཐར་པའི་ཚུལ་ས་བོན་ཙམ་དུ་འདི་ལྟར་གསུངས་པ་ཡོད་དེ། རྣམ་ཐར་ཞལ་གསུང་མ་ལས། རེ་ཞིག་བར་སྐབས་ཚིགས་སུ་བཅད་པ་ནི། ཆུང་ངུའི་དུས་ན་འདས་པའི་རྨི་ལམ་ལྟར། །ཅུང་ཟད་གསལ་བར་ངག་ཏུ་བརྗོད་གྱུར་པ། ། གཞན་གྱིས་གཏམ་དུ་བརྗོད་པ་ལྟ་བུར་གྱུར། །བདག་ཉིད་ཆེན་པོ་འཕགས་པ་ཀླུ་སྒྲུབ་ཀྱི། ། སློབ་མ་པྲཛྙ་ཨ་ལངྐ་ཞེས་པ། །རྒྱལ་བའི་བསྟན་ལ་ཞུགས་ཤིང་རབ་བྱུང་ནས། །ངོ་བོ་གཉིས་མེད་སྨྲ་ལ་དད་པར་གྱུར། །གྲུབ་ཐོབ་ཆེན་པོ་མཚོ་སྐྱེས་རྡོ་རྗེ་ཡི། །རྗེས་སུ་འཇུག་པ་ཀ་མ་ལ་དྷེ་ནུ། །དེ་ཡི་གཞུང་ལུགས་མཐོང་བར་གྱུར་པ་ན། །དེ་ནི་ཁོ་བོས་སྔོན་ཚེ་བྱས་སྙམ་བྱེད། ། འཛམ་གླིང་ལྷོ་ནུབ་ཕྱོགས་ཆར་བྱུང་བ་ཡི། །དྷར་མ་བོ་དྷི་ཞེས་བྱའི་ཐུགས་རྗེ་ཡིས། །མངའ་བདག་སྤྱནརས་གཟིགས་ཀྱིས་བྱིན་བརླབས་པ། །དེ་འདྲར་གྱུར་ཏོ་སྙམ་དུ་ཡང་ཡང་དྲན། །ཞི་བ་འཚོ་དང་སློབ་དཔོན་པདྨ་ཡི། །སློབ་མ་བཙུན་པ་རྒྱལ་བ་མཆོག་དབྱངས་ནི། །པདྨ་དབང་ཆེན་མངོན་དུ་གྲུབ་གྱུར་པ། །དེ་ནི་རྨི་ལམ་བཞིན་དུ་དྲན་པར་གྱུར། །དེ་ཡི་འོག་ཏུ་ནུབ་ཕྱོགས་གྲོང་ཁྱེར་སྤྱོད། །ཡང་ནི་དབུས་ཀྱི་ས་ཆར་བྱུང་གྱུར་བའི། །སྣེ་ཟུར་བ་དང་ཁ་རག་སྒོམ་ཆུང་ གི །ཆོས་འབྲེལ་ལྡན་སྙམ་ད་ལྟར་དོན་ཀུན་ཤེས། །རིན་ཆེན་གསལ་ཞེས་བྱ་བར་གྱུར་བ་སྙམ། །ཆུང་ངུའི་དུས་སུ་དེ་སྐད་སྨྲས་པ་ཡིན། །རྒྱལ་བའི་སྲས་པོ་མ་ཕམ་སྲས་གྱུར་པ། །སེང་གེའི་རྣམ་འཕྲུལ་དྷརྨ་ཀཱིརྟྟི་སྟེ།

།དུས་གསུམ་མཁྱེན་ཞེས་འཇིག་རྟེན་སྙན་པས་ཁྱབ། །དེ་ཡིས་བྱིན་རླབས་རྣམ་འཕྲུལ་སྤྲུལ་པ་བཞིན། །དེ་ནས་བྱང་ཕྱོགས་སོ་མ་མཐའ་རུ་སྤྱོད། །རྒྱལ་བའི་བསྟན་ལ་བྱ་བ་རྒྱ་ཆེར་མཛད། །བདག་ཉིད་ཆེན་པོ་དཔལ་ལྡན་ཀརྨ་པ། །དེ་ཡི་བྱིན་རླབས་རྒྱུད་ལ་ཞུགས་པ་ལས། །དེང་སང་ཀརྨ་པ་ཡི་མཚན་སྒྲོགས་ཤིང༌། །ཞྭ་ནག་ཅོད་པན་འཛིན་པ་གསུམ་པར་གྱུར། །ཞེས་དང༌། རང་བྱུང་མིང་ཅན་ཡིད་ཀྱི་ཀུན་རྟོག་ལ། །འདི་ནས་མ་འོངས་ཕྱི་མའི་དུས་ཀྱི་ཚེ། །བྱང་ཆུབ་སེམས་དཔའ་སེང་གེའི་རྣམ་ཐར་བཞིན། །མ་ཕམ་ཆོས་ཀྱི་བླ་མ་བཞུགས་པའི་ཚེ། །སྣ་ཚོགས་བཀོད་པ་ལྡན་པའི་གནས་གཞན་དུ། །འདུན་པས་འཕངས་ཏེ་སྐྱེ་བར་བྱེད་པ་སྙམ། ། དཔལ་ལྡན་ཀརྨ་པ་ཡི་ལུང་བསྟན་དུ། །མ་འོངས་འཁོར་ལོས་སྒྱུར་བའི་རྒྱལ་པོ་དུང༌། །བདག་ཉིད་ཆེན་པོ་བྱམས་པའི་ཆོས་འཛིན་པ། །བརྒྱུད་པ་འདི་ལ་འབྱུང་ཞེས་གང་གསུངས་པ། །དེ་དང་ཕྱོགས་མཐུན་བདག་ཀྱང་སྦྱོང་འགྱུར་ཞིང༌། །རྒྱལ་སྲས་རྣམས་ཀྱི་མཛད་དང་མཐུན་པར་སྤྱོད། །དེ་ནས་རེ་ཞིག་འོད་དཔག་མེད་པ་ཡི། །རྒྱལ་བ་དེ་ཡི་ཐུགས་རྗེས་བསྐུལ་བ་དང༌། ། སྤྱན་རས་གཟིགས་དབང་མཐུ་ཆེན་ཐོབ་ལ་སོགས། །རྒྱལ་སྲས་རྒྱ་མཚོའི་རྣམ་ཐར་ལྟ་བྱེད་ཅིང༌། །དེ་དག་མཛད་པ་མཐུན་པར་འཇུག་པ་སྙམ། །བསྐལ་པ་བཟང་པོར་རྒྱལ་བ་རབ་འབྱུང་བ། །དེ་བཞིན་གཤེགས་པ་སེང་གེ་ནས་བཟུང་སྟེ། །ཐ་མ་སྣང་བར་མཛད་པའི་བར་དག་ཏུ། །ཆོས་བཞིན་ཞིང་ཁམས་སྦྱཽང་བར་སྨོན་ལམ་བཏབ། །ཐམས་ཅད་ཡིད་ཀྱི་གཟུགས་བརྙན་ཡིན་པའི་ཕྱིར། །དེ་དག་རྣམས་ཀྱང་འགྲུབ་པར་འགྱུར་བ་ཡིན། །རྒྱལ་བའི་སྲས་པོ་མཐུ་ཆེན་མ་སྨད་པ། །འཇམ་དཔལ་གྱི་ནི་ཞིང་གི་སྨོན་ལམ་བཞིན། །རྗེས་སུ་མཐུན་པ་ཡོངས་སུ་སྒྲུབ་བྱེད་ཅིང༌། །ཀུན་ཏུ་གཟིགས་པའི་རྒྱལ་བའང་མཐོང་བར་འདོད། །དེ་བཞིན་གཤེགས་པ་རྣམ་པར་སྣང་མཛད་ཀྱི། །ཞིང་ཁམས་རྒྱ་མཚོ་སྦྱོང་ཞིང་ལྟ་བ་དང༌། །རྣམ་ཐར་རྒྱ་མཚོའི་མཛད་པ་ཇི་བཞིན་དུ། །ཕྱོགས་བཅུའི་ཞིང་ཁམས་ནམ་མཁའི་མཐའ་གཏུགས་པར༌།

། སྒྲུབ་པར་བྱེད་པའི་སྨོན་ལམ་རབ་ལྡན་ཞིང༌། །དུས་རིང་བྱ་དཀའ་སེམས་ལ་མེད་པ་དང༌། ། ཐེ་ཚོམ་ཡིད་གཉིས་བློ་དང་རབ་བྲལ་ཏེ། །རྒྱལ་བ་རྒྱ་མཚོའི་ཐུགས་དང་མཐུན་པར་འཇུག ། འདི་ལྟར་མ་འོངས་ཚུལ་ལུགས་བརྗོད་པ་འདི། །སེམས་ཀྱི་ཀུན་རྟོག་མྱུ་གུའི་རྒྱུ་ལས་ནི། ། རྣམ་དག་འབྲས་བུ་འགྲུབ་ཕྱིར་བྲིས་པ་ཡིན། །སྐལ་པ་དམན་ཅིང་བརྩོན་འགྲུས་ཞན་པ་ དང༌། །བློ་ཆུང་རྣམས་ཀྱིས་ཐོས་ན་ཐེ་ཚོམ་སྐྱེ། །བློ་ལྡན་རྒྱལ་བའི་སྙིང་པོ་ལ་མོས་པ། །ཐེག་ཆེན་ཆོས་ཚུལ་རྟོགས་པར་འགྱུར་བ་རྣམས། །དུ་བའི་རྟགས་ལས་མེ་བཞིན་ངེས་ཤེས་སྐྱེ། ། འདི་ནི་རང་བྱུང་མ་འོངས་སྤྱོད་པ་ཡིན། །ཞེས་སོ།། དེ་ལྟར་ཆོས་རྗེ་རིན་པོ་ཆེ་རང་བྱུང་རྡོ་རྗེའི་རྣམ་པར་ཐར་པ་འདི་ནི། རྗེ་ཉིད་སྐུ་ན་ཕྲ་མོའི་དུས་ཀྱི་གསུང༌། མཁས་བཙུན་གསེར་ཁང་པས་ཟིན་བྲིས་སུ་བཏབ་པའི་རྣམ་ཐར་བར་དོར་མར་གྲགས་པ་དང༌། དགུང་ལོ་བཞི་བཅུ་ཡན་གྱི་རྣམ་ཐར་རྗེ་ཉིད་ཀྱིས་བདེ་ཆེན་དུ་མཛད་པ་དང༌། དེ་ནས་མྱ་ངན་འདའ་ཀ་ཚུན་གྱི་རྣམ་ཐར་ཕོ་བྲང་ཆེན་པོ་ཏའི་ཏུར་མཛད་པ་དང༌། མཛད་པ་ཐ་མའི་རྣམ་ཐར་མཁན་ཆེན་ཀུན་དགའ་འོད་ཟེར་གྱིས་མཛད་པ་དང༌། རྒྱ་ཡུལ་དུ་ཕེབས་ཀ་ཡན་གྱི་རྣམ་ཐར་མཁས་པ་ཤེས་རབ་རིན་ཆེན་གྱིས་ལྷ་སྟེང་དུ་མཛད་པ་དང༌། ཡང་མཛད་པོ་མ་ངེས་པའི་རྣམ་ཐར་ཞིབ་མོ་ཞིག་དང༌། མཁའ་སྤྱོད་དབང་པོ་དང༌། གཙུག་ལག་ཕྲེང་བས་མཛད་པ་རྣམས་ལ་གཞི་བྱས། ཚལ་པའི་དེབ་ཐེར་སོགས་ཡིག་ཆ་ཁུངས་བཙུན་གཞན་ནས་ཀྱང་ཁ་བསྐོང་སྟེ། ཅུང་ཟད་རྒྱས་པའི་ཁུལ་དུ་སྦྱར་བའོ།། ༈ ཞལ་སློབ་ནི་ཉིད་ཀྱི་བླ་མ་ཀུན་གྱིས་ཀྱང་ཚུར་ཆོས་གསན་ཏེ་གུས་པ་ཚད་མེད་པར་མཛད། གསང་ཕུ་ནེའུ་ཐོག་གུང་ཐང་ཆོས་འཁོར་གླིང་བདེ་སྦྱོར་ཟུལ་གསུམ་ལ་སོགས་པའི་གདན་ས་བ་སྔ་ཕྱི་དང༌། སློབ་དཔོན་མཐའ་དག །ཨོཌྱན་པའི་སྤྲུལ་སྐུ། བྲམ་ཟེ་མགོན་པོ། རྨི་ལམ་འོད་གསལ་གྱི་རྩལ་མཉམ་པ་རྟོགས་ལྡན་གྲགས་སེང༌། རིག་པའི་རྩལ་རྫོགས་པ་རྟོགས་ལྡན་བསམ་རིན།

ནུས་པ་མཐར་ཕྱིན་པ་གཡུང་སྟོན་རྡོ་རྗེ་དཔལ། སྦས་པའྀ་བརྟུལ་ཞུགས་མཐར་ཕྱིན་པ་རྒྱལ་བ་རི་ཁྲོད་པ། བརྒྱུད་པའི་གདམས་པ་ལ་མངའ་བརྙེས་པ་རྟོགས་ལྡན་མགོན་རྒྱལ། མགྲིན་པ་ལོངས་སྤྱོད་ཀྱི་འཁོར་ལོ་ཁ་བྱེ་བ་རྟོགས་ལྡན་ཀུན་གཞོན། ཕུག་པོ་ཆེ་བ། ལྷ་རྗེ་རྣམ་གཉིས། ཆུ་སྒོམ་པ། ཁོ་ཡེ་དགེ་སློང༌། ཁུ་ཡོར་རྟོགས་ལྡན། རྟོགས་ལྡན་ཁྲག་སྐྱུག རྟོགས་ལྡན་ཏྲེ་ཧོ་བ། རྟོགས་ལྡན་ཀྲེ་བོ། ཧོར་རྟོགས་ལྡན། རྫ་རས་གཉིས། ཡེ་རྒྱལ་བ། ལྷ་ཕུ་བ་ཀུན་ཡེ། བླ་མ་དར་ཞྭ། རྟོགས་ལྡན་དབང་ཕྱུག་བཟང་པོ། རྟོགས་ལྡན་མགོན་ཡེ། ཉེ་གནས་ཅི་རོང་པ་དགེ་འདུན་དཔལ། ཉེ་གནས་ཡེ་ཤེས་རྒྱལ་མཚན། སྟག་ཞིག་རས་པ། ནགས་མགོ་རིན་འབྱུང་བ། དགས་པོ་ཤིག་ནད་པ། རྟོགས་ལྡན་ལྷ་རས་པ། གཙང་པ་ཚུལ་མགོན། ཤཱཀྱ་རྡོ་རྗེ། ཨ་བྲག་ཆོས་ཀྱི་རྒྱལ་མཚན། ཚོང་དཔོན་ཡོན་རྒྱལ་བ། མཁར་ཐོག་པ་གཞོན་ནུ་འབུམ། ཤེས་རབ་རིན་ཆེན། རྫོགས་ཆེན་པ་ཚུལ་བློ། བླ་མ་ཧེ་རུ་ཀ་པ། ལྡོང་སྟོན་གཞོན་ནུ་འབུམ། སྤྱན་སྔ་རྡོར་རིན་པ། ཞ་ལུ་བ་ཆེ་བ་དྷརྨ་པ། བླ་མ་དར་འབྱུང༌། མཁན་ཛ་པར་པ། མཁན་ཆེན་གྲོ་མོ་པ། བླ་མ་ཤེས་རབ་དོན་གྲུབ། རྒྱལ་སྲས་ཀུན་དགའ་བྱམས་པ། སློབ་དཔོན་འཇམ་ཉག །ཀློག་སྐྱ་བཀའ་བཞི་པ་སེང་གེ་རྒྱལ་མཚན། མངོན་པ་བ། སྨན་ལུང་པ། མཚུར་ཕུའི་གདན་ས་པ་གོ་ཤྲཱི་དྷརྨ་རཱ་ཛ། རྟ་རྣའི་གདན་ས་པ་བསོད་རིན། གོའི་ཤྲཱི་ཀུན་དགའ་རྒྱལ་པོ། ཏའི་དབེན་གོའི་ཤྲཱི། མཚལ་སི་ཏུ་དགེ་སྦྱོང་ཆེན་པོ། གླིང་དྲུང་པ་ཏིང་འཛིན་བཟང་པོ། རྒྱ་སྟོན་ཀུན་དགའ་བརྩོན་འགྲུས། ནེ་རིང་རིན་པོ་ཆེ་ཤཱཀྱ་མགོན་པོ། གཡག་སྡེ་པན་ཆེན། དགེ་འདུན་སྒང་བའི་མཁན་པོ་མཁས་བཙུན་པ་སོགས་མཁས་ཤིང་གྲུབ་པ་བརྙེས་པ་དང༌། ཆོས་ཀྱི་རྔ་ཆེན་སྒྲོགས་པ་དང༌། ལུགས་གཉིས་ཀའི་སྒོ་ནས་ཆེན་པོའི་གོ་སར་བཞུགས་པ་དང༌། རྒྱ་དབུས་ཁམས་ཀོང་གི་གདན་ས་སྐྱོང་བ་མང་པོ་དང༌། ཀུན་མཁྱེན་དོལ་པོ་བ་ཆེན་པོ། སྙེ་ཐང་དུས་འཁོར་བ་གྲགས་སེང༌།

སྟག་ལུང་ཀུན་སྤང་རིན་པོ་ཆེ། རིན་པོ་ཆེ་གཡའ་བཟང་བ། བླ་མ་རྔོག་སེང་གེ་སྒྲ་སོགས་ནི་དད་ཐོབ་ཆོས་ཀྱིས་འབྲེལ་བའི་སྐྱེས་ཆེན་ཏེ། གཞན་ཡང་དགས་ཀོང་གཙང་དབུས་མདོ་ཁམས་སོགས་ཡུལ་གྲུ་མཐའ་ཡས་པའི་རི་ཁྲོད་དབེན་ས་དག་ན་འདིར་རྗེ་རང་བྱུང་བས་ལོ་གསུམ་དང་བཅུ་གཉིས་སོགས་བཞུགས་ཟེར་བ་ཡུལ་གྲུ་རེ་རེ་ན་མཐའ་ཡས་པར་སྣང་བས་ཐུན་མོང་གི་སྐུ་ཚེའི་མཐོང་བ་དང་ཤིན་ཏུ་མ་མཚུངས་པས། སྐུའི་བཀོད་པ་ཁོ་ན་མཐའ་ཡས་པ་ཞིག་བསྟན་པར་སྣང་ལ། སྒྲུབ་བརྒྱུད་ཀྱི་སློབ་མ་ལ་བལྟས་ན་ཁྲིད་ཁོ་ན་བསྐྱངས་པ་འདྲ་བ། མཁས་པ་ཐོན་པ་ལ་བལྟས་ན་བཤད་པ་ཁོ་ན་མཛད་པ་འདྲ་བ། སྒྲུབ་གནས་ཚོ་ལ་བལྟས་ན་སྒྲུབ་པ་ཁོ་ན་མཛད་པ་འདྲ་བ། བསྟན་བཅོས་ཚོ་ལ་བལྟས་ན་ཐུགས་རྩོམ་ཁོ་ན་མཛད་པ་འདྲ་བ་བློས་གཞལ་བར་མི་ནུས་པ་ཞིག་ཁོ་ན་སྣང་བས། སྤྱིར་སློབ་མའི་གྲངས་ནི་སུ་ཞིག་གིས་དཔོག་པར་ནུས་ལ། ཁྱད་པར་ལྐོག་གྱུར་དུ་སྨིན་པར་མཛད་པའི་སློབ་མའི་ཚོགས་ཀྱང་དཔག་ཏུ་མེད་པར་ཡོད་པར་མངོན་ནོ།།

༈ དེ་ལ་སློབ་མ་རྣམས་ཀྱི་ཐུ་བོ་ཆེས་མཆོག་ཏུ་གྱུར་པ་ཞྭ་དམར་ཅོད་པན་འཛིན་པའི་རབས་ཀྱི་ཕྲེང་བ་རྣམས་ལས་ཐོག་མར་གྱུར་པ་རྗེ་གྲགས་པ་སེང་གེ་ནི། མདོ་ཁམས་སྒང་སྨད་དགེ་བསྙེན་རྡོ་རྗེ་དཔལ་བརྩེགས་གནས་པའི་ཤར་ཕྱོགས་དགེ་འདུན་གྱི་སྡེ་ཆེན་པོ་ཀོལ་ཏིའི་གཙུག་ལག་ཁང་དང་ཉེ་བའི་སྤོམ་འབོར་སྒང་ཆེན་ཕྱཱ་ཡི་ཡུལ་ཤོལ་ལུང་ཤོལ་ཆུའི་འགྲམ་གྲོང་པ་ཞེས་བྱ་བར་གཡག་རུ་རས་པ་ཉིད། སླར་ཡང་བསམས་བཞིན་སྲིད་པ་ཉེ་བར་བཞེས་པའི་ཚུལ་དུ་སྐུ་འཁྲུངས་ཏེ། གདུང་རུས་ནི་སྦས་དབྲང་འགུ། དབྲང་འགུ་སྟག་ཆུང་ཡབ་ཡུམ་ལ་སྲས་མིང་སྲིང་བཞི་ཡོད་པའི་ནང་ནས་རིན་པོ་ཆེ་པ་ཉིད་ཆེ་འོག་མ་ཡིན་པར་འདུག །ཡུམ་གྱི་ལྷུམས་སུ་ཞུགས་པའི་དུས་སུ། ཡུམ་ལ་རྨི་ལྟས་བཟང་པོ་དང༌། སྐུ་བལྟམས་པའི་ཚེ་ནའང༌། ལྟེ་བ་བཅད་པ་དང༌། ཁར་མར་བཅུག་པ་ཚུན་ཆད་དྲན་པ་ལ་སོགས་གཞན་ཡང་ལྟས་ཁྱད་པར་ཅན་བྱུང་བ་ཡིན་པར་འདུག །དགུང་ལོ་གཉིས་གསུམ་ནས་མནལ་འོད་གསལ་དུ་འགྲོ་བ་བྱུང་སྟེ་ངོ་མ་ཤེས། དེའི་དུས་སུ་རྒྱལ་སྲས་སྤོམ་བྲག་པའི་བུ་ཆེན་བླ་མ་སེང་རས་དང་མཇལ་ནས་བྱིན་རླབས་ཞུས་པས། ཁོང་གི་གསུང་ནས་བྱིས་པ་རང་ཁྱད་པར་དུ་འཕགས་པ་ཞིག་འདུག་གསུངས། དེ་དུས་སྐབས་སྐབས་སུ་གཡག་རུ་རས་པ། བན་རྒན་སེ་བོ་དེ་ཡིན་སྙམ་པ་བྱུང༌། དགུང་ལོ་བཞི་ལོན་ཙ་ན་ཉི་མ་སྔ་དྲོའི་ཆ་ལ་མདུན་གྱི་ནམ་མཁའ་ལ་བདེ་གཤེགས་སྟག་ལུང་ཐང་པ་དང༌། རྗེ་བཙུན་མ་སྒྲོལ་མ་གཉིས་བྱོན་ནས་ཕྱག་ཏུ་བུམ་པ་ཐོགས་ནས་དབང་བསྐུར་བའི་སྣང་བ་བྱུང༌། གཞན་རྣམས་ཀྱིས་གཉིད་ཡུར་བ་མཐོང་འདུག་གསུངས། དགུང་ལོ་ལྔ་དྲུག་གི་དུས་སུ་རྗེ་བཙུན་མ་སྒྲོལ་མ་དཀར་ལྗང་གཉིས་ཀྱིས་གཙོ་བྱས་པའི་ཡི་དམ་གྱི་ལྷ་མང་དུ་ཞལ་མཐོང་ནས། བྱིས་པ་ཟླ་བོ་རྣམས་ལ་བསྟན་པས་ཁོང་རྣམས་ཀྱིས་མ་མཐོང་བར་དབྲང་འགུ་ལྷ་མཐོང་འདྲེ་མཐོང་དུ་བཏགས། ཡབ་ཡུམ་ན་རེ་བུས་འདྲེ་མཐོང་འདུག་པས་རིམ་གྲོ་ཞིག་བྱེད་པ་དང༌།

བླ་མ་བློ་གྲོས་གྲགས་པ་ལ་ཞུ་དགོས་ཟེར་ནས་ཁོང་ལ་ཞུས་པས། ཁོང་གི་གསུང་ནས་འདྲེ་མཐོང་བར་མི་འདུག་འདི་ལ་བཙུན་པ་བྱས་ན་ཆོས་པ་བཟང་པོ་ཞིག་ཡོང་བར་འདུག་པས་ང་ལ་ཕུལ་གསུངས་པ་ལ། བྱིས་པ་ཆུང་ངུའི་དུས་ནས་ཁོང་གི་དྲུང་དུ་བཞག །ཁོང་ལ་རྟ་མགྲིན་ཇོ་བོའི་ལུགས་ལྷ་ལྔ་ཞུས་ནས་བསྙེན་པ་བྱས། དབུའི་སྟེང་ན་རྟ་སྐད་འཚེར་བ་ལན་མང་དུ་ཐོས། སྐབས་སྐབས་སུ་རྟ་མགྲིན་དངོས་ཡིན་སྙམ་པ་བྱུང་གསུངས། དེ་དུས་སྤྱི་ཁང་དགོན་པར་ལོ་བཅུ་གསུམ་ལ། སློབ་དཔོན་བློ་གྲོས་གྲགས་དང༌། སློབ་དཔོན་རྒྱ་རྗེ་སྟོན་པ་གཉིས་ལ་མཁན་སློབ་ཞུས་ནས་རབ་བྱུང་བྱས། མཚན་གྲགས་པ་སེང་གེ་ཞེས་བྱ་བར་གྲགས། ཉིན་ཅིག་གི་དུས་སུ་སློབ་དཔོན་བློ་གྲོས་གྲགས་པའི་གསུང་ནས། ང་ཤིང་ཐོག་འདི་ལ་དགའ་བས་གྲགས་པ་སེང་གེ་སོང་ལ་ཤིང་ཐོག་ཅིག་ཐུས་ལ་ཤོག་གསུངས་དེར་རི་ལ་ཕྱིན་ནས་བདེ་གཤེགས་སྟག་ལུང་ཐང་པ་དང༌། ཁོང་གི་སློབ་མ་སྦས་རིན་པོ་ཆེ་ལ་གསོལ་བ་འདེབས་གིན་ཕྱིན་པའི་དུས་སུ། ཆར་ཟིམ་ཟིམ་ཞིག་བྱུང་ནས་བྲག་ཕུག་ཅིག་ཏུ་བསྡད་ཙ་ན། བདེ་གཤེགས་རིན་པོ་ཆེ་དང༌། རྗེ་བཙུན་མ་སྒྲོལ་མ་དཀར་ལྗང་གཉིས་ཞལ་མཐོང་ཏིང་ངེ་འཛིན་བཟང་པོའང་བྱུང༌། གཞན་ཡང་དེའི་དུས་སུ་སློབ་དཔོན་པས་མིའི་སྲིའུ་གསོ་བ་རྣམས་སོས་མི་སོས་མཁྱེན་པ་བྱུང༌། ལན་ཅིག་ཁོང་ལ་རྒྱགས་ལེན་དུ་སོང་གསུངས་པ་ལ། ལ་དེའི་རྒྱབ་ན་མས་རྩམ་པ་དང་ཆུ་རྡོར་ཁྱེར་ནས་ཕྲད་དུ་འོང་བ་སྒྲིབ་པ་མེད་པར་ཤེས་པར་བྱུང་ནས། སློབ་དཔོན་པ་ལ་ཞུས་པས་ཁོང་མཉེས་ཤིང་གཞན་རྣམས་ཡ་མཚན་དུ་གྱུར། ལར་དེ་དུས་རྗེ་བཙུན་སྒྲོལ་མ་དང༌། ཡི་དམ་གྱི་ལྷ་མང་དུ་ཞལ་གཟིགས་ཏེ་སློབ་དཔོན་པ་ལ་ཞུས་པས། ང་ལ་སྦས་རིན་པོ་ཆེའི་གསུང་ནས། ཕ་ཡུལ་དང་གཞན་དུ་མ་འགྲོ་བར་ཁྱོད་ལོ་གསུམ་བསྒྲུབ་པའི་དམ་བཅའ་གྱིས་གསུང་བ་ལ། གསུང་བཅག་ནས་ཕ་ཡུལ་དུ་འགྲོ་དགོས་པ་ཞིག་བྱུང་བས་དེ་མཁྱེན་ནས་མ་འགྲོ་བྱས་པ་ཡིན་ཏེ།

ད་ཁྱོད་ལ་སློབ་མ་མང་པོ་མི་ཡོང༌། བཟང་པོ་ཞིག་ཡོང་པ་དེས་ཀྱང་ཁྱོད་ཀྱི་བརྒྱུད་པ་མི་འཛིན་པར་འདུག་གསུངས། སློབ་མ་བཟང་པོ་ཞིག་ཡོང་གསུངས་དེ་ཁྱོད་ཡིན་པར་འདུག་གསུངས། དེའི་དུས་སུ་ཡུལ་པ་རྣམས་ན་རེ། དབྲང་འགུ་ལྷ་མཐོང་འདྲེ་མཐོང་འདི་ཡེ་ཤེས་པས་བྱིན་གྱིས་བརླབས་པ་ཡིན་ན། བསོད་ནམས་འདི་ལས་ཆེ་བ་ཡོང་ཐང༌། འཇིག་རྟེན་པས་བྱིན་གྱིས་བརླབས་པ་ཡིན་ཟེར་ནས་ཐེ་ཚོམ་བྱེད་པ་བྱུང་བས། སློབ་དཔོན་པའི་གསུང་ནས། ཁྱོད་ཡེ་ཤེས་པས་བྱིན་གྱིས་བརླབས་པ་ཡིན་ཅིང༌། ཆོས་པ་བཟང་པོ་སེམས་ཅན་ལ་ཕན་ཐོགས་པ་ཞིག་ཡོང་པ་ངས་ཀྱང་ཤེས་ཏེ། དྲུང་རིན་པོ་ཆེ་ཡེ་ཤེས་སེང་གེ་གྲུབ་ཐོབ་རྩོད་མེད་ཡིན་པས། ཁོང་གི་དྲུང་དུ་སོང་ལ་ཡི་དམ་ལྷ་ཞལ་གཟིགས་ལུགས་འདི་རྣམས་ཞུས་གསུངས། ལར་བླ་མ་བློ་གྲོས་གྲགས་པའི་དྲུང་དུ་ལོ་བརྒྱད་བཞུགས་ནས། ལོ་བཅུ་བདུན་ལ་ཕ་དང་གཡོག་གཅིག་ལ་ཁྲེས་པོ་བསྐུར་ནས། ཡོན་པོར་ཕྱིན་པའི་ལམ་ཁར་ཁོང་གཉིས་ན་རེ། དྲུང་རིན་པོ་ཆེ་དེ་དབུ་ཞྭ་དང་ན་བཟའ་ཅི་འདྲ་གསོལ། མཇལ་ཁ་ཨེ་འོང་རང་རེ་རྣམས་ལ་ཟ་མ་ཇི་འདྲར་སྟེར་བར་འདུག་འདྲིར་བྱུང་བ་ལ། དྲུང་རིན་པོ་ཆེ་དབུ་ཞྭ་ནག་པོ་གསོལ། ན་བཟའ་བེར་ཐུལ་གཅིག་གི་སྟེང་ན་རས་ཕྱམ་གཅིག་གསོལ་འདུག་མཇལ་ཁ་ཡོང་བར་འདུག་ཟ་མ་ཇ་ཐུད་ཟན་ཞིག་སྟེར་བ་འདུག་བྱས་ནས་ཕྱིན་པས། ངས་ཇི་སྐད་བྱས་པ་བཞིན་དུ་བྱུང་བས་ཁོང་གཉིས་ང་ལ་བལྟས་ནས་དགོད་ཀྱིན་འདུག །དེ་ནས་བླ་མ་རིན་པོ་ཆེ་ལ་ཡི་དམ་ལྷ་ཞལ་གཟིགས་ལུགས་དང་རྒྱུ་མཚན་རྣམས་ཞུས་པས། དྲུང་གི་གསུང་ནས་རྗེ་བཙུན་མ་ཞི་བར་འདུག་གམ་ཁྲོ་མོར་འདུག་ཞི་ཁྲོ་གང་ཡིན་མི་ཤེས་ལགས་ཞུས་པས། སྤྱན་གསུམ་འདུག་གམ་གཉིས་འདུག་གསུངས་པ་ལ་གཉིས་འདུག་ཞུས་པས། འོ་ན་ཞི་བར་འདུག །དོ་ནུབ་ཁྱེད་རང་རྣམས་ནག་ཚང་དུ་སྡོད་ངེད་ཀྱིས་རྨི་ལམ་བརྟག་ནས་ནངས་པར་གསལ་གསུང་བ་ལ། ཚ་བའི་དུས་སུ་མཇལ་ཁྱོད་ཡི་དམ་ལྷས་བྱིན་གྱིས་བརླབས་འདུག

།གྲུབ་ཐོབ་སུམ་ཕུལ་ཙམ་ཞིག་ཡོང་བར་འདུག །ད་ངའི་རྩར་སྡོད་ལ་སྒྲུབ་པ་གྱིས་གསུང་ནས། རྗེ་བཙུན་མ་བམ་སྐྱེད་མ་ དང༌། རྫོགས་རིམ་ལ་ཆོས་དྲུག་གནང་ནས་བསྒོམས་པས་དྲོད་བཟང་པོ་བྱུང་ནས་རས་བུད་བྱས་པས་རས་པ་ཐམས་ཅད་ལས་དབྲང་འགུ་རས་པ་བཟང་བར་འདུག་གསུངས་ནས་མིང་ཡང་དབྲང་འགུ་རས་པར་བཏགས་གསུངས། དེ་དུས་ཆོས་སྐྱོང་བེར་ནག་སྤྱན་གྱི་རྗེ་གནང་གནང༌། ཡོན་པོ་དང་བསྙུག་ལུང་གཉིས་སུ་སྒྲུབས་པ་བྱེད་ཀྱིན་བསྡད། སྐབས་སུ་ལུང་རྩེར་ཡང་ཐོག་རེར་བསྡད། བཙུན་ཆུང་བརྒྱད་ཅུ་ཙམ་རེ་ཡོད་པའི་གྲལ་མགོར་བཞག་ནས་དབྲང་འགུ་རས་པ་གྲུབ་ཐོབ་ཡིན་གསུངས་ནས་གསོལ་རས་གནང་ཞིང་ཐུགས་རྩིས་ཆེ་བར་མཛད་དོ།། དྲུང་རིན་པོ་ཆེའི་དབོན་པོ་བླ་མ་སྟོན་བྱང་པ་ཡབ་ཡུམ་གྱི་སར་གདན་དྲངས་ནས་རྗེ་བཙུན་མའི་དབང་བསྐུར་དང༌། སྣམ་སྲས་ཀྱི་རྗེས་གནང་ཞུས། དེ་ནས་ཁོང་གི་ཕ་ཁུ་དང་མི་གཞན་འགྲས་པས། གནུབས་སངས་རྒྱས་ཡེ་ཤེས་ནས་བརྒྱུད་པའི་གཤིན་རྗེ་ཁ་ཐུན་བུ་མོ་ལུགས་ལ་ནུས་པ་ཐོན་པའི་སྔགས་པ་བདུད་མི་ཟན་ཕྱི་རོང་ཚབ་བཙུན་སྒོམ་བྱ་བ་ལ་བརྒྱ་འབུལ་ཞིག་བྱས་ནས། གཤིན་རྗེའི་སྒྲུབ་སྐོར་སྦ་ཏྲ་དང་བཅས་པ་ཞུས་ནས་སྒྲུབ་པས་རྟགས་དང་ནུས་པ་ཐོན། དགྲ་རྣམས་ལ་ཤི་ཆད་དང༌། བཀྲ་མི་ཤིས་པའི་ལྟས་སྣ་ཚོགས་བྱུང༌། ནུས་པ་ཤིན་ཏུ་ཆེ་བར་གྲགས། ཡང་དེ་དུས་ཡུམ་གྱི་རྐང་པ་ཞྭ་ནས་ཅི་བྱས་ཀྱང་མ་ཕན་པ་ལ། རྟ་མགྲིན་གྱི་དྲག་སྔགས་བརྒྱབ་ཅིང་བྱིན་བརླབས་བྱས། ཕྱག་ནས་འཐེན་པས་ལངས་ནས་འགྲོ་ཤེས་པ་བྱུང༌། གཞན་ཡང་ཡུལ་དེ་ན་རྡོ་ལུག་མགོ་ཟེར་བའི་ཀླུ་བདུད་གཞི་བདག་གཉན་པོ་ཞིག་གནས་པ་ཉིན་པར་ཡང་མིས་འགྲོ་མི་ནུས་པ་ཞིག་ཡོད་པའི་སར། རྗེ་ཉིད་དང་སྔགས་པ་ནུས་པ་ཅན་དུ་གྲགས་པ་ཞིག་ཡོད་པ་གཉིས་ཀྱིས་ཕྱིན་ནས་བཏུལ་བས་ཀླུ་བདུད་ཀྱི་གནོད་པ་རང་ཞི་ལ་སོང༌། ཡུལ་པ་རྣམས་ན་རེ་དེ་འདྲ་འདུལ་ནུས་པ་ཡ་མཚན་ཆེ་ཟེར་ནས་ཐམས་ཅད་དགའ་བར་གྱུར།

ལར་དེ་དུས་ནུས་པ་ཆེ་བ་དང་སྒོམ་བཟང་བར་གྲགས་ཀྱང་དབུས་ལ་ཕྱིན་པའི་བཙུན་པ་རྣམས་ལ་རྩིས་ཆེ་བ་ལ་བརྟེན་དབུས་གཙང་ལ་འགྲོ་བསམ་ནས་ཡབ་ཡུམ་ལ་ཞུས་པས། ཡབ་ན་རེ་ང་ན་སོ་རྒས་པ་དང༌། ནད་བུ་དམ་པས་ཁྱེད་དབུས་གཙང་ལ་བྱོན་པས་མི་ཡོང་ཟེར་ནས་འགྲོར་མ་སྟེར། དེའི་ནུབ་མོ་ཆོས་སྐྱོང་ལ་གཏོར་མཆོད་ཅིག་ཕུལ་ནས་གསོལ་བ་བཏབ་པས། རྨི་ལམ་ན་ཆོས་སྐྱོང་བེར་ནག་ཅན། བླ་མ་དབང་ཕྱུག་དཔལ་གྱི་ཆས་སུ་བྱས་པ་ཞིག་བྱུང་ནས། ད་རེས་ཁྱོད་དབུས་གཙང་ལ་སོང༌། ངས་ཡར་སྐྱལ་བ་ཡིན། དབུས་གཙང་ལ་ལོ་བཞི་བཅུ་སྡོད། ད་བཟོད་ངས་བསུ་བ་ཡིན་ཟེར། དེར་གཉིད་སད་པ་དང་བློ་བདེ་ནས་ཆོས་སྐྱོང་ལ་གཏོར་མཆོད་བཟང་པོ་ཕུལ། ནངས་པར་ཕ་རྒན་ལ་ངེད་ད་རེས་དབུས་གཙང་ལ་ཅིས་ཀྱང་འགྲོ་བས་བཀའ་གནང་དགོས་ཞུས་པས། ད་གྲོས་བྱེད་དགོས་ལོ་གཅིག་ཙམ་སྡོད། རྒྱགས་ཆུ་སེ་ཉག་འདྲ་བསྒྲུབས་ནས་དེ་ནས་འགྲོ་བ་ཡིན་མོད་ཟེར། ད་རེས་ཟླ་བོའི་སྟབས་དང་བྱས་པས་མ་ཐོན་ན། དེ་ནས་ཨི་ཐོན་མི་ཤེས་པས། ད་ལོ་རང་འགྲོ་ཞུས་པས། དེ་ནས་ཡབ་ཡུམ་གྱིས་རྒྱགས་ཐེས་ལ་རྟ་བཟང་གཉིས། གླ་རྩི་རྒྱ་ཆག་གཅིག་གསེར་དངུལ་དམ་དུམ་ཡོད་པ་ཀུན་བསྐུར་ནས། སློབ་དཔོན་རྒྱ་རྗེ་སྟོན་པ་དྲུང་ཆོས་རྗེའི་བསུ་བ་ལ་བྱོན་པའི་ཕྱགས་ཕྱི་ལ་ཡོང༌། ཀརྨ་ལྷ་སྟེང་དུ་དྲུང་ཆོས་རྗེ་རང་བྱུང་བ་དང་མཇལ། དེ་དུས་ཆོས་ཀྱི་འབྲེལ་པ་ཙམ་ཞུས། དྲུང་ཆོས་རྗེའི་གསུང་ནས་ཁྱེད་རྣམས་སྔོན་ལ་དབུས་གཙང་ལ་སོང༌། ངེད་རྟིང་ལ་སླེབ་པ་ཡིན་གསུངས། དེ་དུས་སྟོད་ཧོར་ཡོང་ཟེར་བའི་སྐད་ཀརྨ་སྐོར་པ་རྣམས་ཀྱིས་ཐོས་ནས་འུར་ཆེན་པོ་འདུག་པས། ཟླ་བོ་རིགས་གཅིག་ཡུལ་ལ་ལོག་རིགས་གཅིག་ཡར་ལ་འགྲོ་བ་ཨེ་འཐད་ཡིན་ཟེར་ནས་སེམས་མ་བདེ་བས། ནུབ་ཅིག་ཐོ་རངས་ཁ་ཙམ་ན་མི་ནག་པོ་དར་གྱི་གོས་གོན་པ་ཞིག་ན་རེ། ད་རེས་སྟོད་ཧོར་མི་ཡོང༌། དབུས་གཙང་ལ་འདེད། ལམ་ལ་བར་ཆད་མེད་པར་ངས་བྱེད་པ་ཡིན་ཟེར། དེའི་ནང་པར་ཟླ་བོ་གཅིག་གཉིས་ལ།

ངེད་ལ་རྨི་ལམ་འདི་འདྲ་བ་ཞིག་བྱུང་བྱས་པས། ཟླ་བོ་ཀུན་ན་རེ་ཁྱེད་ཀྱི་དེ་ཆོས་སྐྱོང་གི་ལྟས་སུ་འདུག །སྔར་ཡང་ཁྱེད་ཀྱིས་གང་གསུངས་པ་དེ་བདེན་པ་ཞིག་ཡོད་པས། ངེད་ཀྱང་ཁྱེད་ཀྱི་ཟླ་ལ་ཡར་འགྲོ་ཟེར་ནས་འོང་བས་ལམ་ལ་བར་ཆད་མེད་པར་དགུང་ལོ་ཉི་ཤུ་རྩ་གསུམ་ལ་སྟོད་ལུང་མཚུར་ཕུར་ཕྱགས་ཕེབས་སོ།། དབུས་སུ་ཕྱགས་ཕེབས་པའི་དུས་སུ་ཆོས་ཉན་བཤད་གར་དར་དྲིས་པས་གསང་ཕུ་དར་ཟེར་ནས་གསང་ཕུ་ནེའུ་ཐོག་ཏུ་བྱོན་ཏེ། སློབ་དཔོན་འཇམ་དབྱངས་ཤཱཀྱ་གཞོན་ནུ་དང༌། སློབ་དཔོན་བློ་གྲོས་མཚུངས་མེད་ལ་ཕ་རོལ་དུ་ཕྱིན་པ་དང༌། ཚད་མ་ལ་སོགས་པ་ལ་སློབ་གཉེར་ལོ་དྲུག་གི་བར་དུ་མཛད། དབུས་གཙང་གཉིས་སུ་གྲཱ་བསྐོར་བྱས་པས་ཕར་ཕྱིན་གྱི་སྟོན་པ་བཟང་བའི་ཐོག་ཆོད། ད་ལྟའི་སློབ་གཉེར་བྱེད་པ་རྣམས་ཀྱིས་ངའི་སློབ་གཉེར་བྱེད་པ་དེའི་ཕྱེད་ཀྱི་དཀའ་ལས་ཀྱང་མི་ནུས་གསུངས། ལན་གཅིག་སྟག་ལུང་ལ་གྲཱ་བསྐོར་ལ་ཕྱིན་དུས། བླ་མ་རྟོགས་ལྡན་མེས་གཞོན་པ་འཕན་ཡུལ་ན་བཞུགས་པ་དང་མཇལ། ཞི་བྱེད་ངོ་སྤྲོད་གཅིག་ཞུས་པས་ཞག་བདུན་ཙམ་གྱི་བར་དུ་མི་འཆོར་བའི་ཏིང་ངེ་འཛིན་བཟང་པོ་བྱུང་ནས། སློབ་དཔོན་བློ་གྲོས་མཚུངས་མེད་ལ་ཞུས་པས། ཁྱོད་ལ་བསྒོམ་ཆེན་བྱས་ན། རྫུན་མ་ཆེན་པོ་ཞིག་འོང་བར་འདུག །རྫུན་གྱི་གཏོང་ལུགས་འདི་རང་གིས་ཆོག་གསུངས་ནས་བཞད་གད་མཛད། ཡང་སྙིང་པོ་སླར་འཇམ་དབྱངས་ཀྱི་བློ་འཕེལ་བསྒྲུབས་པས། འཇམ་དབྱངས་སེང་གེ་དཀར་མོ་དྲིལ་བུ་གཡེར་ཁས་བརྒྱན་པ་ཞིག་ལ་ཆིབས་ནས་མཁའ་ལ་བྱོན་པ་བདེ་ཆེན་གྱི་རྒྱབ་རི་ལ་བབ་པ་ཞིག་བྱུང༌། དེ་ཕྱིས་བདེ་ཆེན་དུ་སྒྲུབ་པ་བྱེད་པའི་བརྡར་འདུག །ཡང་དེ་དུས་རྗེ་བཙུན་མ་སྒྲོལ་མ་དང༌། ཆོས་སྐྱོང་བེར་ནག་ཅན་གྱིས་བར་ཆད་བསལ་བའི་ལྟས་མང་དུ་བྱུང༌། ཕ་འོང་ཁར་ཕར་ཕྱིན་གྱི་གཞུང་ལ་བློ་བཤར་བརྒྱ་ཚར་བྱས་དུས་རྗེ་བཙུན་མ་ཞལ་ཡང་ཡང་གཟིགས་གསུངས། དེའི་རྒྱུ་མཚན་ཕྱིས་གནས་ནང་གི་གཟིམས་ཁང་འོག་མར་ལན་ཅིག་དར་རྒྱལ་བ་ལ་སློབ་དཔོན་དགེ་སློང༌།

ད་མི་རྒས་པས་ཡི་དམ་ལྷས་ཞལ་མི་སྟོན་པར་འདུག །སྔར་བསྒོམ་བྱེད་ཁར་རྗེ་བཙུན་མ་རྒྱུན་དུ་ཞལ་མཐོང༌། དེ་ཡི་དམ་ལྷས་བསྒོམ་ལ་བསྐུལ་བ་ཡིན་པར་འདུག་གསུངས། ལར་དེ་དུས་བསྒོམ་ཞིག་མཛད་དགོངས་པ་ཡང་ཡང་བྱུང༌། སྔར་ཁམས་ནས་ཁྱེར་འོངས་པའི་དངོས་པོ་རྣམས་ཀྱང་སློབ་གཉེར་བྱེད་པའི་བར་ལ་ཟད་ནས་སྒོམ་རྒྱགས་ཀྱང་ཆེར་མེད། མཚུར་ཕུར་བླ་མ་བཀྲ་ཤིས་འབུམ་དང༌། ས་སྨད་པ་རྣམས་མ་འཆམ་པའི་བར་བྱས་པས་ཆོས་རྗེའི་གསུང་ནས་ཁྱོད་མི་བསམས་པ་ཡོད་པ་ཞིག་འདུག་གསུངས་ནས་མཉེས་པར་བྱུང༌། མི་ཚོའི་བྱེད་སྤྱོད་ལ་ཡང་སྐྱོ་ཤས་སྐྱེས་ཇོ་མོ་ནང་དུ་བསྒོམ་ལ་འགྲོ་དགོས་སྙམ་པ་བྱུང་གསུངས། དེའི་དུས་ཆོས་རྗེ་རིན་པོ་ཆེའི་གསུངས་ནས། དགེ་བཤེས་གྲགས་སེང་རང་བདེ་ཆེན་དུ་བྱོན་ནས་བསྒོམ་བྱས་པས་དྲག་གསུངས། བསྒོམ་བྱེད་པའི་ཆོས་རྒྱགས་ཆེ་བར་མེད་ཞུས་པས། རྒྱགས་འཐུད་ངེད་ཀྱིས་སྟེར་བ་ཡིན་གསུངས། རྒྱགས་འཐུད་པ་པས་ཡེ་མེད་ཞུས་པས། ཆོས་རྒྱགས་ངེད་ཀྱིས་བྱེད་པ་ཡིན་གསུངས་ནས་ལྟོ་གོས་ཆོས་གསུམ་གྱིས་བསྐྱངས། དགུང་ལོ་སུམ་ཅུ་ལ་བདེ་ཆེན་དུ་བྱོན་ཏེ་ཆོས་དྲུག་གི་ཁྲིད་ཞུས་ནས། སེང་གེ་ལུང་དུ་དབྱར་ཞིག་བསྒོམ་པའི་དུས་སུ། ཡིག་བརྒྱའི་ཁྲིད་ཉན་དུས་རྨི་ལམ་ཟིན་པ་བྱུང༌། སྣང་བ་ཐམས་ཅད་རྒྱ་མཚོའི་དཀྱིལ་ལྟ་བུ་ལ། ཡི་དམ་གྱི་ལྷ་དང་ཆོས་སྐྱོང་གི་སྟོང་གཟུགས་མང་དུ་ཤར། དེའི་དུས་སུ་གོ་བ་རྩ་རླུང་ཐིག་ལེ་བསྒོམ་པ་འདི་བས། ཕ་རོལ་དུ་ཕྱིན་པ་ནས་བཤད་པའི་གཅིག་དང་དུ་མའི་ངོ་བོ་ཉིད་དང་བྲལ་བའི་དོན་ལ་མཉམ་པར་བཞག་ན་དགའ་བར་འདུག་སྙམ་པར་བྱུང་ནས། ཆོས་རྗེ་ལ་ཞུས་པས། རྩ་རླུང་ཐིག་ལེ་རྒྱུད་ཐམས་ཅད་ནས་ཟབ་པར་བཤད་པ་དང༌། ཐབས་ལ་གནད་དུ་བསྣུན་ན་ཤེས་རབ་མྱུར་དུ་རྟོགས་པའི་ཚུལ་དང༌། རྩ་རླུང་གི་ཡོན་ཏན་མང་པོ་གསུངས་པས། ངེས་ཤེས་ཁྱད་པར་ཅན་རྒྱུད་ལ་སྐྱེས། རྩ་རླུང་བསྒོམ་པ་ལ་བྲོད་པར་བྱུང་ནས་ཞག་རེ་ལ་ལུས་སྦྱོང་སོ་བདུན་མ་སུམ་བརྒྱ་རེའི་དམ་བཅའ་བྱས།

རྒྱགས་དང་ལྟོས་གོས་ནང་སོ་ནས་ཟད་ལེན་གྱིས་གསུངས་བྱུང་ནའང༌། བླ་མའི་ཕྱག་རྫས་དེ་འཇུ་དཀའ་སྙམ་ནས་ཕལ་ཆེར་དཀའ་ཐུབ་ལ་བརྟེན་ཏེ་བྱས། ཉིན་ཞག་གསུམ་གསུམ་ཙམ་ལ་ཟ་མ་ཐེངས་རེ་ལས་མེད་པའང་བྱུང་བས། ལུས་སྦྱོང་བྱེད་དུས་གློ་སྙིང་ཟགས་ནས་འགྲོ་བ་འདྲ་བ་འབྱུང་སྟེ། རླུང་རྩོལ་ལ་ཐོང་ལྷོད་མེད་པར་བྱས། དེའི་ནུབ་གཅིག་གི་རྨྀ་ལམ་ན་བུད་མེད་གཅིག་གིས་ཤ་གཟུགས་གཅིག་སྦྱིན་ནས་ལན་གཅིག་འདི་ཟོ། ད་བཟོད་ཟ་མི་ཐུབ་པ་ཡོང་བ་ཡིན་ཟེར། ནང་པར་བསྙེན་གནས་སངས་རྒྱས་དར་གྱིས་ཤ་གཟུགས་གཅིག་ཁྱེར་བྱུང་ནས་འདི་གསོལ་ཟེར། ཕྱིས་སྔར་གྱི་རྨི་ལམ་བཞིན་དུ་བྱུང་གསུངས། ཡང་ནུབ་གཅིག་རྨི་ལམ་ན་སྤང་ཤོང་ལེགས་པོ་གཅིག་ནང་འདུག་པ་ལ། སྤང་ཤོང་དེ་ལ་ལུང་པ་ཐམས་ཅད་ཀྱི་ཆུ་འབབ་ཀྱིན་འདུག །ཆུའི་སྒྲ་དེ་རྣམས་ཐམས་ཅད་ཌཱ་མ་རུའི་སྒྲར་སོང་ནས་མནལ་སད་འབྲོག་ལ་སྔར་གྱི་སྤང་ཤོང་དེ་མཚོའི་རྣམ་པར་འདུག་པའི་སྟེང་ན། བཅོམ་ལྡན་འདས་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་བཞུགས་འདུག་པ་མཐོང༌། དེའི་དུས་སུ་སྣང་བ་ཐམས་ཅད་བདེན་མེད་དུ་སོང་ནས་ཐུགས་དམ་ལ་བོགས་ཤིན་ཏུ་ཆེ་བར་གྱུར། དེ་དུས་བདེ་ཆེན་བྱང་གླིང་ན་ཡོད་པ་ལ་ཐ་མལ་གྱི་ཤེས་པ་འདི་མ་བསྒོམས་ན་བཟང་བར་འདུག །བསྒོམས་པར་གྱོད་བྱས་འདུག་སྙམ་ནས་བདེ་ཆེན་པ་བྱིན་པོ་ལ་ཡང༌། ད་ཐམས་ཅད་མ་བསྒོམ་པར་ཞོག་ཟེར་དགོས་སྙམ་ནས། སྤྱིལ་པོའི་སྒོ་རྩར་ལན་གསུམ་ཕྱིན་ནས་འབོད་པ་བཏང་དགོས་སྙམ་པ་ལ་དྲན་པས་ཟིན་ཏེ། གཞན་རྣམས་ཀྱིས་ཁམས་འདུས་བྱུང་འདུག་ཟེར་གྱི་དོགས་ནས་ནང་དུ་ཡོང༌། སང་ཉིན་ཆོས་རྗེའི་དྲུང་དུ་ཕྱིན་ནས་ཞུས་པས། ཐ་མལ་གྱི་ཤེས་པ་འཆར་ལུགས་ལེགས་ཏེ། ད་རུང་དྲོད་ཉམས་ཀྱི་འདྲེས་དུམ་པ་ཡོད་གསུངས། ང་རང་གི་རྟོགས་པ་ལ་འདྲེས་རང་མེད་པ་ལ་དྲུང་ནས་ཀྱང་མ་དགོངས་སམ་སྙམ་པ་བྱུང༌། ཕྱིས་གསུངས་པ་མེད་པར་འདུག་ཉམས་དེ་ལ་ཡལ་རྒྱུ་དུམ་པ་བྱུང༌། 

དེ་དུས་ཆོས་རྗེ་རིན་པོ་ཆེ་བླ་མ་སྙེ་མདོ་བ་ལ་མཚུར་ཕུར་དུས་འཁོར་གྱི་དབང་ཞུར་བྱོན་པའི་དུས་སུ། ནུབ་གཅིག་རྨི་ལམ་བཟུང་ནས་དབང་ལྟས་ལ་ཕྱིན་པས། མཚུར་ཕུའི་གཞི་བདག་དེས་དབང་ཞུ་བ་རྣམས་ལ་བར་ཆད་བྱེད་པའི་ཕྱིར་མར་མེ་གསུམ་གསད་བྱུང་བ་ལ། བླ་མ་སྙེ་མདོ་བས་མ་མཁྱེན་དྲུང་ཆོས་རྗེས་མཁྱེན་ནས། དམ་ཚིག་རྡོ་རྗེ་ཕྱག་ཏུ་བསྣམས་ནས་སུམ་བྷ་ནི་གསུངས་པ་དང༌། བར་ཆད་བྱེད་པ་དེ་བྲོས་ནས་སོང༌། གཞན་ཡང་དཀྱིལ་འཁོར་གྱི་བཅའ་ག་དང༌། དབང་ཞུ་བ་དུ་འདུག་རྣམས་ལེགས་པར་ཤེས་པ་བྱུང༌། ཕྱིས་ཆོས་རྗེ་དང་མཇལ་དུས་དེ་རྣམས་ཞུས་པས་ཁྱེད་ཀྱིས་གཟིགས་པ་དེ་ཀ་བཞིན་བྱུང༌། ད་གསུམ་ཙམ་ལ་བར་ཆད་ཅིག་ཡོང་བར་འདུག །ལར་ཁྱེད་ཀྱི་རྨི་ལམ་གྱི་རྩལ་འདི་གྲུབ་ཐོབ་སྐྱེར་སྒང་པ་དང་མཉམ་པར་འདུག་གསུངས་ནས་ཤིན་ཏུ་མཉེས་པ་བྱུང༌། ཡང་ནུབ་གཅིག་རྨི་ལམ་ན་ཆོས་རྗེའི་གཟིམ་ཆུང་ན་ཚེ་དཔག་མེད་ཀྱི་སྐུ་གཅིག་བཞུགས་འདུག་པ་ལ་སེར་དྲག་ཅིག་ཕོག་ནས་སྐུ་དེ་ཞིག་ལ་ཁད་པ་ཅིག་རྨིས་པ། དྲུང་ཆོས་རྗེ་ལ་ཞུས་པས། འདང་ཞག་ཚེ་སྒྲུབ་ཅིག་བྱས་པ་ཡིན་ཏེ། མཁན་པོ་ཆུ་མིག་པ་ལ་དབང་བསྐུར་ཞིག་བྱས་པས་བསྒྲུབ་པ་དེའི་བར་ཆད་ཅིག་བྱུང་བ་དེ་ཁྱེད་ཀྱི་རྨི་ལམ་དུ་བྱུང་འདུག་གསུངས། ཡང་མཐའ་བྲག་གི་སྲིན་མོས་སྒོམ་ཆེན་པ་རྣམས་ལ་བར་ཆད་བྱེད་གྱིན་འདུག་པས། རྨི་ལམ་བཟུང་ནས་ཡི་དམ་ལྷའི་ཏིང་ངེ་འཛིན་གྱིས་བཏུལ་བས། མོ་ན་རེ། ང་ལ་དུས་རྟག་ཏུ་གནོད་སེམས་ཀྱང་ཡོད་པ་ཡིན་ཏེ། དྲུང་ཆོས་རྗེ་དང་ཁྱེད་རྣམ་གཉིས་ཀྱི་ཞལ་མཐོང་ཙ་ན་གནོད་སེམས་དེ་ཞི་བར་འདུག་ཟེར་ནས་དམ་ལ་བཏག། ཡང་ལན་གཅིག་རྨི་ལམ་ན་ལ་སྟོད་ཀྱི་རྒྱབ་གངས་རི་ཞིག་གི་རྩ་ན་རྒྱ་མི་མང་པོ་འདུག་པ་མཐོང་ནས་དྲུང་དུ་ཞུས་པས། སྟོད་ཧོར་གྱི་སྐད་ཡོད་པར་འདུག་ད་རུང་ལྟོས་གསུངས་པ་ལ། རྨི་ལམ་བཟུང་ནས་བལྟས་པས། ཕྱིར་ལོག་ནས་ཁོང་རང་གི་ཕོ་བྲང་དུ་སོང༌། དེ་དུས་རྒྱལ་བུ་ཆོས་དཔལ་སྟོད་ཧོར་ལ་འཐབ་དུ་སོང་བས་འཐབ་མ་དགོས་པར་ལོག་བྱུང༌།

གཞན་བདེ་ཆེན་དུ་བསྒོམ་དུས་ཉམས་ཀྱི་འཆར་ཚུལ་གཞན་གྱི་སེམས་ཤེས་པ་དང༌། རྨི་ལམ་འོད་གསལ་གྱི་གཟིགས་ཚུལ་མང་དུ་གསུངས་ཏེ་མདོར་བསྡུས་ཙམ་བཀོད་པ་ཡིན་ཞེས་འབྱུང༌། དེ་དུས་ཉམས་དང་རྨི་ལམ་དུ་ཨུ་རྒྱན་དང་རྫོང་དྲུག་ལ་ཕྱིན་པ་ཡང་ཡང་བྱུང་ནས་གནས་དེ་རྣམས་སུ་ཕྱིན་ན་ཐུགས་དམ་གྱི་བོགས་ཆེ་བར་དགོངས་ནས། ཆོས་རྗེའི་དྲུང་དུ་ཨུ་རྒྱན་དང་རྫོང་དྲུག་ལ་འགྲོ་བར་ཞུས་པས། ཨུ་རྒྱན་དུ་འགྲོ་བ་ལ་རྫུ་འཕྲུལ་ཐོབ་དགོས་གསུང་ནས། རྗེ་བཙུན་ཏཻ་ལོ་པའི་གཏམ་རྒྱུད་ཀྱང་གསུངས། དེ་དུས་ཐུགས་དམ་ནི་ཆོས་དྲུག་དང་རྗེ་བཙུན་མ་རྐྱང་པ་ལ་གཅིག དྲིལ་དུ་བྱས་པ་ཡིན་ཏེ། རྒྱུ་མཚན་ཡང༌། མགུར་ལས། སྒོམ་ཆེན་གྲགས་བ་སེང་གེ་ངས།། གདམས་ངག་ནཱ་རོའི་ཆོས་དྲུག་ཞུས།། གཏུམ་མོའི་བདེ་དྲོད་ནང་ནས་འབར།། རྣམ་རྟོག་བདེ་སྟོང་ངང་དུ་ཐིམ།། ཞེས་གསུངས། ཕྱིས་ཀྱང་ཆོས་རྗེའི་དྲུང་དུ་ཨུ་རྒྱན་དང་ལ་སྟོད་ལ་འགྲོ་བའི་ཞུ་བ་དྲག་པོ་བྱས་པས། ཨུ་རྒྱན་དུ་བྱོན་པ་མི་དགའ། རྫོང་དྲུག་ལ་གནས་སྐོར་ཞིག་གྱིས། ཡར་ལམ་བླ་མ་བྱང་སེམས་པ་ལ་སྦྱོར་དྲུག་ཅིག་ཞུས་གསུངས་ནས་བཀའ་གནང༌། དེ་ནས་དྲུང་ཆོས་རྗེ་རུ་མཚམས་སུ་བྱོན་པའི་ཕྱགས་ཕྱི་ལ་ཕྱིན་པས། སྙེ་མོར་ཕྱགས་ཕྱི་བ་རྣམས་ཀྱིས་སྐྱེལ་ཆང་ལ་ཆང་བན་ཆུང་ངུ་དྲུག་ཅུ་བདུན་ཅུ་ཞིག་བཏེག་པ་འཐུངས་པས་གཟི་བའི་སྐྱོན་མེད་པ། ཉམས་ཤིན་ཏུ་འུར་བ་བྱུང་ནས། ཌཱ་མ་རུ་དཀྲོལ་གྱིན་བྱོན་པས་དྲུང་ནས་དཔོན་སློབ་རྣམས་ཀྱང་ཐུགས་གཡོ་བ་ཙམ་བྱུང་གསུངས། དེ་ནས་ཇོ་མོ་ནང་དུ་སང་སླེབ་པའི་ས་ཞིག་ཏུ་གཟིམས་པའི་རྨི་ལམ་ན། ཇོ་མོ་ནགས་རྒྱལ་གྱི་གླིང་གསེབ་དེ་མཇོ་སྣུམ་རལ་སིག་གེ་བ་མང་པོས་གང་བ་ཞིག་རྨིས། ཇོ་མོ་ནགས་རྒྱལ་གྱི་གནས་དེ་མཁའ་འགྲོས་བྱིན་གྱིས་བརླབས་པ་ཡིན་པར་འདུག་སྙམ་པ་བྱུང༌། དེ་ནས་བླ་མ་བྱང་ཆུབ་སེམས་དཔའ་དང་མཇལ་དུས། མི་གཞན་ལ་དྲིས་པ་སྐད་གསུངས་ནས་སྔར་ཁམས་སུ་བླ་མ་བསྟེན་ཚུལ་དང༌།

དག་སྣང་ཤར་ལུགས་ལམ་དུ་ཆོས་རྗེ་དང་མཇལ་ལུགས་མཚུར་ཕུར་སླེབ་དུས་རྟ་ཤི་བ་དང༌། ནེའུ་ཐོག་ཏུ་སློབ་གཉེར་བྱས་ལུགས། བདེ་ཆེན་དུ་བསྒོམ་བྱས་ལུགས་རྣམས་ཞུུ་མ་དགོས་པར་ཚུར་གསུངས། རང་རེའི་རྟོག་པ་ལ་སྒོམ་ཡུན་འདི་ཙམ་མཛད་པ་ལ། མངོན་ཤེས་འདི་ཙམ་ཡོང་ཐང༌། ངས་ལོ་གསུམ་བསྒོམས་པ་ལ་ཡང་གསལ་སྣང་འདི་ཙམ་བྱུང༌། བྱང་ཆུབ་ཀྱི་སེམས་འདི་འདྲ་བ་རང་ཐུགས་ལ་འཁྲུངས་པ་ངོ་མཚར་རེ་ཆེ་སྙམ་པ་བྱུང༌། དེ་ནས་བླ་མ་བྱང་སེམས་ཆེན་པོས་ཕ་བུ་འཕྲད་པ་བཞིན་དུ་ཐུགས་ལ་བཏགས། ལྟོ་གོས་ཆོས་གསུམ་གྱིས་བསྐྱངས། སྔར་གྱི་ཉམས་མྱོང་རྣམས་ཞུས་པས་ཤིན་ཏུ་མཉེས་ནས་བྱུང༌། ཁྱེད་རྗེས་དྲན་ལ་སླེབ་འདུག་སྟེ། ད་བཟོད་སློབ་མ་གཞན་ལ་སྟོན་པའི་དུས་སུ་ཐམས་ཅད་མཁྱེན་དགོས་པས་རིམ་ཅན་དུ་བསྒོམས་གསུངས་ནས་དུས་འཁོར་ཐུགས་དཀྱིལ་གྱི་དབང་དང༌། སྦྱོར་དྲུག་གི་ཁྲིད་གནང་ནས་བསྒོམ་བླ་མའི་གསུངས་ནས་འཁྲུལ་འཁོར་མ་བྱེད་པར་དབེན་གསུམ་གྱིས་གསུང་ནའང༌། སྔར་ནས་ཆོས་དྲུག་གི་འཁྲུལ་འཁོར་བྱེད་པའི་དམ་བཅའ་ཡོད་པས། ལྐོག་ཏུ་འཁྲུལ་འཁོར་མ་ཆག་པར་བྱས། བླ་མའི་གསུངས་ནས་འཁྲུལ་འཁོར་བྱས་པས་སྟོང་གཟུགས་ལ་གནོད་པར་འདུག་གམ་མི་འདུག་གསུངས། མི་གནོད་པར་མེ་ལ་སྦུད་པ་རྒྱབ་པ་བཞིན་དུ་སྟོང་གཟུགས་ལྷག་པར་ཆེར་འབར་བར་འདུག་ཞུས་པས། ད་རྗེས་དྲན་ལ་སླེབ་འདུག་པས་རླུང་རྩོལ་དང་སྲེས་པས་ཆོག་གསུང་ནས་ཤིན་ཏུ་མཉེས་ཏེ། མིང་ཡང་སློབ་དཔོན་ཕྱ་སྟོན་པ་ཞེས་བྱ་བར་བཏགས། ཡང་བླ་མའི་དྲུང་དུ་བདེ་མཆོག་དྲིལ་བུ་པས་ལུགས་ཀྱི་དབང་བསྐུར་ཞུས་པའི་ནུབ་མོ། བླ་མ་བདེ་མཆོག་དངོས་སུ་མཐོང༌། དེ་ལ་བརྟེན་ནས་ཉམས་རྟོགས་པའི་བོགས་ཤིན་ཏུ་ཆེ་བར་བྱུང༌། ཡང་དེ་དུས་སྦྱོར་དྲུག་བསྒོམ་ཞིང་མཉམ་བཞག་བྱས་པའི་དུས་སུ། ལུས་ཀྱི་རྩ་ཐམས་ཅད་དཀར་ཤད་ཀྱི་མཐོང་བ་ཅིག་བྱུང༌། རྩ་དབུ་མའི་ནང་ནས་སྲིན་བུ་མགོ་ཆུ་སྲིན་འདྲ་བ་ལ་རྒྱབ་ཕྱོགས་ནས་ཟེ་བ་ཡོད་པ་འདྲ་བ་ཞིག་སྣ་སྒོ་ནས་ཐོན་ལ་ཁད་བྱུང་བ་ལ་སྐྱུག་ལོག་པ་ཅིག་བྱུང་ནས།

ནང་པར་བླ་མ་ལ་ཞུས་པས་དེ་སྲོག་གི་སྲིན་བུ་བྱ་བ་ཡིན། སྔར་ཆོས་རྗེ་ཀུན་སྤངས་ཆེན་པོའི་དུས་སུ་སྲོག་གི་སྲིན་བུ་ཐོན་པ་ཞིག་བྱུང༌། ད་ལན་ཁྱེད་ལ་བྱུང་སྲིན་བུ་འདི་འདོན་ནུས་ན་ཕྱི་ནང་གི་སྲིན་བུ་ཐམས་ཅད་ཆད། བཅུད་ལེན་ཀྱང་འགྲུབ་པ་ཡིན་གསུངས། ཡང་ནུབ་གཅིག་རྨི་ལམ་ན་གངས་རི་ཆེན་པོ་ཞིག་གི་རྩེ་མོ་ལ་ཕྱིན་པས། དེར་དྲུང་ཆོས་རྗེ་བཞུགས་འདུག །གངས་རི་དེའི་རྩེ་མོ་ནས་ལྷུང་ལ་ཁད་འདུག་པ་ལ་གཉིད་སད་པ་དང་སྙིང་རྩ་འདར་བ་ཞིག་བྱུང་ནས། དེ་བླ་མའི་དྲུང་དུ་ཞུས་པས། སྤྱི་གཙུག་ཧཾ་གི་ཡི་གེ་རུ་རླུང་སེམས་ཀྱི་དངས་མ་འདུས་པ་ཡིན། དྲུང་ཆོས་རྗེ་གཟིགས་པ་དེ་མོས་གུས་ཀྱི་བྱེད་པ་ཡིན། ལྷུང་ལ་ཁད་པ་དེ་རྩ་དབུ་མའི་ཡར་སྣར་རླུང་སེམས་འདུས་པའི་སྟོབས་ཡིན་འདར་བ་དེ་རླུང་གི་བྱེད་པ་ཡིན་པས་ད་ལྟ་སྟངས་དམའ་བར་གྱིས་ལ། འོག་གི་བདེ་བ་ལ་ཤེས་པ་གཏོད་གསུངས། དེ་ལྟར་བྱས་པས་ཤིན་ཏུ་ཕན་པར་བྱུང༌། དེ་ནས་བླ་མ་བྱང་སེམས་ཆེན་པོ་ལ་སྔར་ཆོས་རྗེའི་དྲུང་དུ་ཡང་ཞུས་ཡོད་པས། ཨུ་རྒྱན་དང་རྫོང་དྲུག་ལ་འགྲོ་བར་ཞུས་པས། ཨུ་རྒྱན་མི་དགའ་རྫོང་དྲུག་ཡང་ས་རྡོ་ཡིན་འདི་ཀར་བསྒོམ་གསུངས། ཅིས་ཀྱང་འགྲོ་བར་ཞུ་བྱས་པས། སང་ཉིན་ཚོགས་སུ་བྱིན་པོ་ལ་གསུང་བ་སྐད་མཛད་ནས་བཀའ་བཀྱོན་མཛད་དེ། གདམས་ངག་ཐམས་ཅད་ནས། བཅའ་བ་ལུས་ཀྱི་གནད་ཟེར་བ་མ་གཏོགས་པ། འགྲོ་བ་རྐང་པའི་གནད་ཟེར་བ་མི་འདུག །ད་ལྟའི་སྒོམ་ཆེན་གཙང་ན་ཡོད་པ་རྣམས་ནི་དབུས་སུ་རྒྱུག་ཇོ་བོ་ལ་མཇལ་འགྲོ་ཟེར་བར་འདུག །དབུས་ན་ཡོད་པ་རྣམས་ལ་སྟོད་ལ་རྒྱུག་རྫོང་དྲུག་བལྟར་འགྲོ་ཟེར་བར་འདུག །ཤོལ་བཏབ་ཀྱང་མི་ཉན་པར་སྐེ་ཆད་ཀྱང་འགྲོ་ཟེར་བར་འདུག་གསུངས། དེའི་ནུབ་མོ་ཐུགས་ཀྱི་དགོངས་པ་ལ། ང་ལ་ནི་བླ་མ་འདི་ལ་འབུལ་རྒྱུ་ཨ་རུུ་ར་ཞིག་ལས་མེད། ལྟོ་གོས་ཆོས་གསུམ་གྱིས་བསྐྱངས་ནས་ཐུགས་ལ་འདི་འདྲ་བ་བཏགས་པ་ལ་ད་གང་གསུང་བྱེད་དགོས་སྙམ་པ་བྱུང༌།

ནངས་པར་བླ་མ་ལ་ཞུས། ད་ལན་རྫོང་དྲུག་ལ་ཕྱིན་ནས་དེ་ནས་འདིར་སྡོད་པར་ཞུ་ཞུས་པས་ད་བཟོད་ཅིར་འགྲོ་མི་ཤེས། ད་ལོ་རང་སྡོད་གསུངས་ནས་སྦྱོར་དྲུག་གི་གདམས་པ་བོད་དུ་འགྱུར་ཚད་ཆོས་རྗེ་ཀུན་སྤངས་ཆེན་པོ་ལ་བཞུགས། དེ་ཚོ་རང་རེ་ལ་ཡོད་པས་ཁྱེད་སྒོམ་ཆེན་པ་ཁ་ཡར་ལ་སྟོན་པ་ཡིན་གསུངས་ནས་བྲག་ཕ་བོང་དུ་བྱོན་ཏེ། གདམས་ངག་རྣམས་ཡོངས་སུ་རྫོགས་པར་གནང༌། བླ་མ་གསུམ་གྱི་རྣམ་ཐར་ཀྱང་མཐར་ཐོན་པ་ཡིན་གསུངས་ནས་སྐུ་མཚམས་མཛད། སློབ་དཔོན་ཕྱ་སྟོན་པ་ཡང་རྫོང་དྲུག་གཟིགས་ལ། བླ་མ་རང་བྱུང་པ་ཇི་སྐད་གསུང་བའི་བཀའ་ལ་ཉོན། ད་བཟོད་སློབ་མ་ལ་སྦྱོར་དྲུག་གི་ཁྲིད་ཀྱང་སྐྱོང་གསུང་ནས་ཞལ་ཏ་མང་དུ་མཛད། དེའི་དུས་སུ་ནུབ་ཅིག་རྨི་ལམ་དུ་ཨུ་རྒྱན་དུ་བྱོན་པ་དང༌། རྗེ་བཙུན་མ་མཇལ་ལུགས་མགུར་དུ་གསུངས་པ་ནི། ནུབ་ཅིག་རྨི་ལམ་སྣང་བ་ལ།། ཨུ་རྒྱན་གནས་སུ་ཕྱིན་པ་རྨིས།། མི་རོ་རྟ་རོའི་ཁྲི་སྟེངས་སུ།། ཡུམ་གྱུར་རྡོ་རྗེ་རྣལ་འབྱོར་མ།། སྐྱིལ་ཀྲུངས་ཕྱེད་པས་བཞུགས་པ་མཐོང༌།། ཞེས་གསུངས། དེ་ནས་ལ་སྟོད་ལ་བྱོན་ཏེ། ཡར་ལམ་དིང་རི་གླང་གོར་དུ་རིན་པོ་ཆེ་ཀརྨ་པའི་སློབ་མ་འདམ་པ་ཞིག་པོ་དང་མཇལ་ཆོས་གསུང་གླེང་མང་དུ་བྱས། ངོ་མཚར་ཅན་ཞིག་འདུག་སྙམ་པ་བྱུང༌། དེ་ནས་ཡར་བྱོན་པའི་ལམ་དུ་ཤ་དུག་གི་བསྙུང་གཞི་དམ་པོ་ཞིག་བྱུང་བ་ལ་བླ་མ་ལ་གསོལ་བ་གཏབ་པས་ཐོ་རངས་ཀྱི་རྨི་ལམ་དུ་ཆོས་རྗེ་རྣམ་གསུམ་དང༌། སྒོས་སུ་ཆོས་རྗེ་གསལ་བར་བྱོན་ནས་རྩ་གཟིགས་ཁྱེད་ཀྱི་ནད་འདི་ལ་ཨ་རུ་ར་ཞིག་ཐོང་གསུངས་པས། ནངས་པར་ཨ་རུ་རའི་ཐང་བྱས་པས་དེ་མ་ཐག་ལ་སོས། དེ་ནས་རྒྱལ་གྱི་རྩིབས་རི་ལ་ཕྱིན་ཏེ། ཐུགས་དམ་བྱས་པས་ཤིན་ཏུ་བོགས་ཆེ་བར་བྱུང་ནས་མགུར་བྱས་པ། གནས་ཆེན་རྒྱལ་གྱི་རྩིབས་རི་འདིར།། སྔོན་ཡང་གྲུབ་ཐོབ་བསམ་མི་ཁྱབ།། ཀུན་གྱིས་དངོས་གྲུབ་ཐོབ་པའི་གནས།། མཐོང་བ་ཙམ་གྱིས་ཏིང་འཛིན་འཕེལ།། ད་ལྟ་སྒོམ་ཆེན་གྲགས་སེང་ང༌།།

གཅིག་པུར་ཡེངས་མེད་བསྒོམས་པ་ལ།། ཉམས་ལ་ཤར་ནས་མགུར་ཞིག་བྱེད།། ཅེས་གསུངས། ཡང་ནུབ་ཅིག་གནས་དེར། རང་གཉིད་འོད་གསལ་དུ་སོང་བའི་ངང་ནས་ཆོས་རྗེ་རིན་པོ་ཆེ་དང་མཇལ། ཆོས་རྗེའི་ལྟ་སྒོམ་སྤྱོད་གསུམ་གྱི་མགུར་གསུངས་པ་ལ། གསོན་དང་སྐལ་ལྡན་གྲགས་སེང་ཁྱེད།། ནམ་མཁའ་འདི་ལ་ཕར་བལྟས་པས།། ལྟ་བ་རྐྱེན་ཐུབ་ཏུར་གྱིས་དྲན།། ཅེས་པ་ལ་སོགས་གསུངས། གཉིད་སད་རྟིང་ལ་ཏིང་ངེ་འཛིན་འཕེལ་བ་དང༌། མགུར་དེ་རྣམས་བློ་ལ་ས་ལེ་འདུག། ཕྱིས་ཆོས་རྗེ་དང་བདེ་ཆེན་དུ་མཇལ་དུས་ཚོགས་གྲལ་གཅིག་ཏུ་སྒོམ་ཆེན་པ་ཁ་ཡར་ལ་ཞལ་ཏའི་མགུར་ཞིག་མཛད། སློབ་དཔོན་གྲགས་སེང་ཁྱེད་ལ་སྟོད་བཞུགས་དུས་སྔར་བས་ཏིང་ངེ་འཛིན་འཕེལ་བ་ཅི་འདྲ་བྱུང༌། ཁྱེད་ཀྱིས་ཀྱང་ཉམས་མགུར་ཞིག་གྱིས་གསུངས། དེ་དུས་སྔར་ཆོས་རྗེས་མནལ་ལམ་དུ་གསུངས་པའི་མགུར་དེ་བྱས་པས་ངས་ཇོ་མོ་གངས་སུ་མགུར་བྱས་པ་དེ། ཁྱེད་ཀྱིས་རྩིབས་རིར་ཐོས་འདུག །ངས་གསོན་དང་འདིར་བཞུགས་སྒོམ་ཆེན་རྣམས་བྱས་པ་དེ། ཁྱེད་ཀྱིས་སྐལ་ལྡན་གྲགས་སེང་ཁྱེད་བྱ་བར་གོ་འདུག གཞན་ཚིག་རྣམས་ལ་ཁྱད་མི་འདུག་གསུངས་ནས་ཤིན་ཏུ་མཉེས། ཚོགས་གྲལ་ན་ཡོད་པ་རྣམས་ཀྱང་མོས་པར་གྱུར་ཏེ། དེ་རྣམས་ཀྱི་རྒྱུ་མཚན་ཡང༌། ཆོས་རྗེའི་གསུང་ནས། རྒྱལ་བའི་ཕྲིན་ལས་གདུལ་བྱ་མང་པོ་ལ།། དག་པའི་སྣང་བ་འབའ་ཞིག་ཤར་བ་དང༌།། ཁྱད་པར་དུ་ཡང་གྲགས་པ་སེང་གེ་ལ།། ཉམས་ཀྱི་སྣང་བ་རྫུ་འཕྲུལ་ལྟ་བུར་སྣང༌།། ཞེས་གསུངས་སོ།། དེ་དུས་སློབ་དཔོན་ཏིང་འཛིན་པ་དཔོན་སློབ་དང་མཇལ་ནས་གདམས་ངག་གི་གསུང་གླེང་དང༌། ཆོས་ཕར་ཞུ་ཚུར་ཞུ་མང་དུ་བྱས། བླ་མ་གྲུབ་ཆེན་པའི་གདན་ས་སྤུ་ཏྲར་བྱོན་ཏེ། བླ་མ་མཁས་བཙུན་བསོད་ནམས་འོད་ཟེར་ལ། གྲུབ་ཆེན་པའི་བསྙེན་བསྒྲུབ་ཀྱི་གདམས་པ་ཁ་ཡར་ཞུས། བླ་མ་རིན་འདབ་པ་ཞེས་བྱ་བ་ལ་སློབ་དཔོན་ཏིང་འཛིན་པ་དང་ལྷན་དུ་ཉམས་ཁྲིད་བདུད་རྩི་ཐིགས་པ་ཞེས་བྱ་བ་ཞུས། ལར་དེ་དུས་ཏིང་ངེ་འཛིན་གྱི་རྩལ་བསམ་གྱིས་མི་ཁྱབ་པ་བྱུང༌།

ཉམས་ཀྱང་ཤིན་ཏུ་དགའ། དེ་ཐམས་ཅད་བླ་མའི་སྐུ་དྲིན་དུ་གོ་སྟེ། ཆོས་རྗེའི་དྲུང་དུ་གསོལ་འདེབས་ཀྱི་ཞུ་ཡིག་ཕུལ་བ་ནི། དུས་གསུམ་སངས་རྒྱས་རིན་པོ་ཆེ།། མཚུངས་མེད་དཔལ་ལྡན་འགྲོ་བའི་མགོན།། སྐུ་དྲིན་ཅན་ལ་གསོལ་བ་འདེབས།། རྒྱུན་ཆད་མེད་པར་ཐུགས་རྗེས་ཟུང༌།། ཞེས་པ་ལ་སོགས་པ་ཕུལ་ལོ།། དེ་ནས་བལ་ཡུལ་དུ་ཕྱིན་ཏེ། ལམ་ན་སྐྱིད་གྲོང་དུ་ཡོད་ཙ་ན། སྣང་བ་ཐམས་ཅད་སྦྲུལ་དུ་སོང་ནས་དེ་ལ་འཇིགས་སྐྲག་དང་བཅས་པ་ཞིག་བྱུང༌། དེ་ཀླུའི་ཆོ་འཕྲུལ་ཡིན་ལས་ཆེ་སྙམ་ནས་ཕྱིས་ཆོས་རྗེ་ལ་མཇལ་དུས་ཞུས་པས། དེ་ཀླུའི་ཆོ་འཕྲུལ་མིན་ལུས་ཀྱི་རྩ་མཐོང་བ་ཡིན། འཇིགས་སྐྲག་དེ་དབུ་མར་རླུང་སེམས་འདུས་པ་ཡིན་གསུངས། དེས་སྲོག་རླུང་གི་གེགས་ལས་གྲོལ་བ་ཡིན། དེ་དུས་མཉམ་པར་བཞག་པའི་སྟོང་གཟུགས་ལ། བླ་མ་བྱང་སེམས་ཆེན་པོའི་པུར་དེ་ཡང་ཡང་མཐོང༌། དེ་ཅི་ཡིན་སྙམ་པ་བྱུང་ནས་ཕྱིར་ལོག་ནས་ཇོ་མོ་ནང་དུ་ཕྱིན་དུས། བླ་མ་བྱང་སེམས་ཆེན་པོ་བདེ་བར་གཤེགས་ནས་པུར་ལ་མཆོད་པ་འབུལ་གྱིན་འདུག་པ་དང་མཇལ། ཟླ་བ་གཅིག་ཙམ་གྱི་བར་དུ་བསྡད་ནས་གསོལ་བ་བཏབ། དེ་ནས་བདེ་ཆེན་དུ་ཆོས་རྗེའི་དྲུང་དུ་བྱོན་ཏེ། ཐུགས་ཀྱི་དགོངས་པ་ལ་ཆོས་རྗེའི་དྲུང་དུ་བསྡད་ནས་གདམས་པ་ལྷག་མ་རྣམས་ཞུ་ཞིང༌། བསྒྲུབ་པ་རྩེ་གཅིག་ཏུ་བྱས་ནས། རྗེ་བཙུན་མི་ལ་དང་འདྲ་བ་ཅིག་བྱ་དགོས་སྙམ་ནས། རི་མི་འབབ་དང༌། འདག་སྦྱར་གྱིས་དུས་འདའ་བར་བྱས། སྐབས་སྐབས་སུ་ཆོས་རྗེའི་སྐུ་རིམ་གྲོ་ཡང་ཁ་ཡར་བྱས། དེ་དུས་མཁན་ཆེན་གཞོན་བྱང་པ་དང༌། སློབ་དཔོན་བཀྲ་ཤིས་རིན་ཆེན་པ་གཉིས་ལ་བསྙེན་རྫོགས་བྱས་ནས། ཉེ་གནས་རེ་ཙམ་ཡང་རྩར་བཞག །ཆོས་རྗེའི་དྲུང་ན་སྒོམ་ཆེན་བརྒྱད་བརྒྱ་ཙམ་རེ་ཡོད་པའི་ནང་ནས་རྟོགས་པ་མཐོ་བར་གྲགས། ཆོས་རྗེའི་བུ་རྒན་རྣམས་ཀྱིས་ཀྱང་ཆོས་འབྲེལ་དང་དབང་ཀ་མང་དུ་ཞུས། དེ་དུས་སྒོམ་ཆེན་ཞིག་ན་བ་ལ། སྒོམ་ཆེན་བཟང་བ་ཁ་ཡར་གདན་དྲངས་ནས་གཏོར་དབང་ཞིག་ཞུས་པས།

སློབ་དཔོན་ལྷ་རས་ཀྱིས་གཏོར་མ་འཛིན་མཁན་མཛད། ངེད་ཀྱིས་ཏིང་ངེ་འཛིན་ཡོད་པས། སྒོམ་ཆེན་དེའི་མགོ་ཐོག་ན། ཆོས་སྐྱོང་བེར་ནག་ཅན་མིའི་ལུས་ཉིས་འགྱུར་ཙམ་ཞིག་བཞུགས་ནས་ཞལ་དུ་སྦྲུལ་ཞིག་ཁྱུ་རུ་རུ་མིད་པ་ཞིག་མཐོང༌། དེ་ནས་དེའི་ནད་སོས་པ་ལ་ཚེགས་མ་བྱུང༌། གཞན་ཡང་དུས་དེ་ཉིད་ཀྱི་གསལ་སྣང་ལ་ཆོས་རྗེ་ཕོ་བྲང་དུ་གདན་འདྲེན་པ་དང༌། འཕྲིན་ལས་ཇི་ལྟར་འབྱུང་བ་དང༌། ཕོ་བྲང་དུ་ཐུགས་དགོངས་རྫོགས་པར་མཛད་པ་རྣམས་ཤེས་པ་འབྱུང་ནས་དྲུང་དུ་ཡང་ཞུས་ཤིང༌། སློབ་དཔོན་གཡའ་བཟང་བ་ལ་སོགས་པའི་སྒོམ་ཆེན་པ་རྒན་པ་རྣམས་ལའང་བཤད། ཕྱིས་རྨི་ལམ་དེ་ཀའི་ཐོག་ཏུ་སོང་གསུངས། ལར་དེ་དུས་བདེ་ཆེན་དུ་ཉམས་ཀྱི་སྣང་བ་ལ་འཆར་ཚུལ་དང༌། ཡི་དམ་ཆོས་སྐྱོང་གི་གཟིགས་ལུགས་མང་དུ་ཡོད་དེ་མ་བཤད། དེའི་རྒྱུ་མཚན་ཡང་མཚུར་ཕུར་ནུབ་ཅིག་གི་ཐོ་རངས་ཀར་རྗེ་བཙུན་མ་རྒྱན་དང་བཅས་པ་ཅིག་གིས། ཕྱག་གཡོན་པས་ངའི་ཁ་བཀབ་པ་ཅིག་མཐོང༌། དེའི་རྒྱུ་མཚན་ཕྱིས་ཉམས་མྱོང་གཞན་ལ་མ་སྨྲ་གསུངས་པའི་བརྡར་འདུག་སྟེ་ཡང་བཤད་ཤོར་གསུངས། དེའི་དུས་སུ་མགུར་བཞེངས་པ་ནི། ཉམས་ཅུང་ཟད་ཅིག་ན་གཞན་ལ་འཆད།། གཞན་ལ་མི་ཕན་རང་ལ་གནོད།། དེ་ཕྱིར་མ་སྨྲ་ཁ་རོག་སྡོད།། ཞེན་མེད་ངང་དུ་དགེ་སྦྱོར་གྱིས།།

གསུངས། ལར་བདེ་ཆེན་དུ་སྔ་ཕྱི་ཐམས་ཅད་དྲིལ་བས་ལོ་བཅུ་བསྡད། ཆོས་གདམས་ངག་ཐམས་ཅད་ཀྱང་ཡོངས་སུ་རྫོགས་པར་ཞུས། དེ་ནས་སྔར་གྱི་སྒོམ་ཆེན་ནམ་མཁའ་འོད་ཀྱི་བཞུགས་གནས་ཡིན་པའི་རྟེན་འབྲེལ་གྱིས། མཚུར་ཕུའི་དབེན་གནས་ཕུག་མོ་ཆེར་བཞུགས་ཏེ། སྒྲུབ་པ་རྩེ་གཅིག་ཏུ་བརྩོན་པར་བྱས། རྟོགས་ལྡན་ནམ་མཁའ་འོད་ཀྱི་སྐྱེ་བ་ཡིན་པ་ཡང་ལྷག་པར་གསལ་བ་བྱུང༌། དེ་དུས་ཕུག་མོ་ཆེར་རྨི་ལམ་ན་བུ་མོ་སྔོན་མོ་དར་གྱི་ན་བཟའ་གསོལ་པ། ཕྱག་ན་མདའ་དར་བཟུང་བ་ཞིག་གིས་ར་ལུག་མང་པོ་ཟམ་པ་ཞིག་ལ་སྒྲོལ་གྱིན་འདུག་པ་རྨིས། དེ་རང་རེའི་གདུལ་བྱ་རྣམས་རྗེ་བཙུན་མས་ཐུགས་རྗེས་འཛིན་པའི་བརྡར་འདུག་པས། སྒོམ་ཆེན་ཁ་ཡར་ལ་ཁྲིད་དང་གདམས་པ་ཡང་བྱས། སྒོམ་ཆེན་ཉམས་མྱོང་ལྡན་པ་ཁ་ཡར་བྱུང༌། དེ་དུས་སློབ་དཔོན་མཚུངས་མེད་སྐུ་གཤེགས་ཟེར་བ་ཐོས་ནས། རྗེ་བཙུན་མའི་གསང་སྒྲུབ་ཟླ་བ་གཅིག་བྱས་པས་ཡི་དམ་གྱི་ལྷའི་གཟིགས་སྣང་ཁྱད་པར་ཅན་བྱུང༌། སློབ་དཔོན་པའི་ཐུགས་དགོངས་ཡང་རྫོགས་པར་འདུག་བསམ། དེ་དུས་ཡབ་ཏུ་ནཱ་རོ་མཁའ་སྤྱོད་ལ་མཇལ་དུ་ཕྱིན་པའི་ལམ་དུ་བྲག་མིག་པའི་སྒོམ་ཆེན་པ་རྣམས་ལ། རྗེ་བཙུན་མའི་དབང་བསྐུར་ཞིག་བྱས་པའི་དུས་སུ། དཔོན་སློབ་ཐམས་ཅད་ཉམས་འུར་བ་དང༌། ཆང་གི་རྒྱུན་འཛད་པ་མེད་པ་བྱུང༌། ཁྱེད་རྣམས་ལ་དབང་བསྐུར་བྱས་པ་འདི་འདྲ་ཡིན་ན། དབང་བསྐུར་བྱ་རིན་ཆོག་པར་འདུག་གསུངས། དེ་ནས་ཇོ་མོའི་དྲུང་དུ་བྱོན་ནས། ཚོགས་མཆོད་བཤམས་ཏེ་གསོལ་བ་བཏབ་པས་རིན་པོ་ཆེ་པ་ཉིད་དང༌། སྒོམ་ཆེན་པ་གསུམ་ཙམ་གྱིས་ཌཱ་མ་རུའི་སྒྲ་དངོས་སུ་ཐོས་པ་བྱུང༌། དེ་ནས་གསོལ་འདེབས་མཛད་པ་ནི། ཨུ་རྒྱན་གནས་འདིར་གསོལ་བ་འདེབས།། མཁའ་སྤྱོད་མ་ཡིས་བྱིན་གྱིས་རློབས།། ཉམས་དགའ་ཆེན་པོར་ཡ་ལ་ལ།། ཞེས་སོགས་གསུངས། གཞན་ཡང་དེ་གོང་དུ་བྱོན་པ་ལ་དག་སྣང་གཟིགས་ཚུལ་ཁྱད་པར་ཅན་བྱུང་བ་ཡིན་པར་འདུག། ཡང་ནུབ་ཅིག་ཕུག་ཆེན་གྱི་གནས་དེར་རྨི་ལམ་བཟུང་ནས་སྤྲུལ་བསྒྱུར་བྱས་ཏེ།

སངས་རྒྱས་སུམ་ཅུ་སོ་ལྔའི་ཞལ་ལྟ་ནུས་པ་ཞིག་བྱུང༌། ཡང་ཐོ་རང་གི་རྨི་ལམ་ཞིག་ན། ཕུག་མོ་ཆེའི་གནས་དེ་སྦྲུལ་ནག་པོ་ཞིག་གིས་བསྐོར་འདུག་པ་རྨིས། ངས་བྱ་ཁྱུང་ཞིག་ཏུ་སྤྲུལ་ནས། སྦྲུལ་དེ་བར་སྣང་ལ་ཁྱེར་བས་མཇུག་མ་རྫོགས་ལ་ཁད་ལ་སྟོན་པས་འཁྲུལ་འཁོར་བྱས་པས་གཉིད་སད། སང་ཉིན་བྱིན་པོ་འདུས་ནས་རིམ་གྲོ་ཞིག་གི་གྲབ་བྱས་པས། ཟུལ་ཕུ་བའི་དགེ་བཤེས་ཤེས་རབ་སེང་གེ་རྦབ་ལ་ལྷུངས་ནས་ཤི། སྦྲུལ་གྱི་མཇུག་མ་དེ་རྫོགས་ན་བར་ཆད་དེ་མི་ཡོང་བར་འདུག་པ་ལ་གསུངས། ཡང་གནས་དེར་ཆོས་སྐྱོང་གི་གསོལ་མཆོད་དྲག་པོ་ཅིག་བྱས་པས་གཏོར་རྒྱན་གྱི་མར་ལ་ནོར་བུ་རིན་པོ་ཆེ་གཟུགས་དང་མེ་ཏོག་གི་གཟུགས་འབུར་དུ་དོད་པ་བྱུང༌། དེའི་དུས་སུ་ཡོན་བདག་མགོན་རྡོར་ཚང་གི་ནོར་ལ་གོད་ཁ་ཆེན་པོ་བྱུང་ནས་ཆོས་སྐྱོང་གི་སྦྱིན་སྲེག་ཞིག་ཅིས་ཀྱང་ཞུ་ཟེར་ནས་ཞུ་བ་དྲག་པོ་བྱུང་བས། སྦྱིན་སྲེག་བྱས་པའི་དུས་སུ་མེ་ནང་ན་ཆོས་སྐྱོང་བེར་ནག་ཅན་བཞུགས་པའི་ཞལ་དུ་སྦྲུལ་ཞིག་མིད་པ་མཐོང༌། ཕྱིས་ཁོང་ཚང་གི་མི་ནོར་གྱི་གོད་ཁ་ཆད་དེ། མི་ནོར་ཐམས་ཅད་དེ་ནས་འཕེལ་བར་བྱུང༌། ཡང་གནས་དེར་ཆོས་རྗེའི་གསུང་ཤོག་བྱོན་ནས་དྲོས་མོ་དགོན་པར་སྡོད་གསུངས་པ་ལ། དེའི་ནུབ་མོ་རྨི་ལམ་བརྟགས་པས་ཆོས་སྐྱོང་གིས་ཁྱེད་རང་འགྲོ་ན་སོང༌། ང་དེར་མི་འགྲོ་གསུངས་པ་བྱུང༌། དེར་ཕྱིན་ཀྱང་འཕྲིན་ལས་མི་ཡོང་བར་འདུག་སྙམ་ནས། སྟོན་པ་དཀོན་མཆོག་རྒྱལ་མཚན་གདན་ས་ལ་བཏང་བའི་རྒྱུ་མཚན་དེ་ཡིན། ཡང་དེ་དུས་ཡོན་བདག་བཀྲ་ཤིས་འབུམ་རང་རེ་ལ་ཤིན་ཏུ་དད་པར་འདུག་ཟེར་ནས། རི་པ་འོད་ཟེར་འབུམ་གྱིས་གདན་དྲངས་ཏེ་དབང་བསྐུར་བྱས། དེ་ནས་བྱེ་ལུང་དགོན་པར་དབང་ཀ་མང་དུ་བྱས་ཏེ། དེ་དུས་སུ་ངོ་མཚར་གྱི་ལྟས་དང་ཁྱད་པར་ལག་མཆོད་བྱས་པའི་ཆང་ཞོ་བཞིན་ཆགས་པ་བྱུང༌། གཞན་རྣམས་ཀྱང་ངོ་མཚར་དུ་གྱུར། ལར་གཉན་ཆེན་པོ་ཐང་ལྷའི་ལྷ་སྐོར་དེ་རྣམས་རང་རེ་ལ་ཤིན་ཏུ་དད་པར་འདུག་པས།

དེའི་རྟེན་འབྲེལ་གྱིས་གནམ་པས་རང་རེའི་ཡོན་བདག་རྩ་བ་བྱེད་པའི་རྒྱུ་མཚན་ཡང་དེ་ཡིན་པར་འདུག་གསུངས། ཡང་གནས་དེར་རྗེ་བཙུན་མའི་ལུང་བསྟན་ཞིག་བྱུང་ནས། བླ་མ་དཔལ་རི་བ་ཆེན་པོ་ལ་མཁའ་སྤྱོད་མ་ཞུར་ཕྱིན་པས། ང་ལ་རྨིས་ལྟས་ཁྱད་པར་ཅན་བྱུང་གསུངས་ནས་མཉེས། དེ་ཡན་ཆད་གདམས་ངག་རྣམས་རྫོགས་པར་མཛད་ཅིང༌། བླ་མ་རྣམས་ལ་ཆོས་གསན་པ་ནི། ཐོག་མར་སྔ་བ་ལ་ཁམས་སུ་བླ་མ་སེང་རས་ལ་གཏོར་དབང་ཞིག་ཞུས། སློབ་དཔོན་བློ་གྲོས་གྲགས་པ་ལ་རྟ་མགྲིན་ཇོ་བོ་ལུགས། རྗེ་བཙུན་མ་སྒྲོལ་མའི་སྒྲུབ་ཐབས། བདེ་གཤེགས་ཕག་མོ་གྲུ་པ་ནས་བརྒྱུད་པའི་ཆོས་དྲུག །བདེ་གཤེགས་ཀྱིས་མཛད་པའི་རིན་ཆེན་ཐེམ་སྐས། རིན་ཆེན་ཕྲེང་བ། བཻཌཱུརྱའི་ཐེམ་སྐས། ཆོས་སྐྱོང་ཕྱག་བཞི་པའི་རྗེས་གནང་དང་བཅས་པ་དང༌། གཞན་ཡང་བདེ་གཤེགས་སྟག་ལུང་ཐང་པ་ལ་བརྒྱུད་པའི་ཆོས་སྐོར་མང་དུ་ཞུས། བླ་མ་དྲུང་རིན་པོ་ཆེ་ཡེ་ཤེས་སེང་གེ་ལ་རྡོ་རྗེ་རྣལ་འབྱོར་མ་ཞལ་གཅིག་ཕྱག་གཉིས་མའི་སྒྲུབ་ཐབས་ལས་ཚོགས་དང་བཅས་པ། ཆོས་དྲུག་གི་ཁྲིད་ཡོངས་སུ་རྫོགས་པ་ཆོས་སྐྱོང་མ་མགོན་གྱི་རྗེས་གནང་དང་བཅས་པ་ཞུས། བླ་མ་སྟོན་བྱང་བ་ལ་རྗེ་བཙུན་མའི་བྱིན་རླབས་ཀྱི་བཀའ། རྣམ་སྲས་ཀྱི་རྗེས་གནང༌། གཞན་ཡང་ཀཾ་ཚང་གི་ཆོས་སྐོར་མང་དུ་ཞུས། སློབ་དཔོན་རྒྱ་རྗེ་སྟོན་པ་ལ་རབ་ཏུ་བྱུང་ནས་བསླབ་ཚིག་དང་བཅས་པ་ཞུས། སློབ་དཔོན་ཇུ་སྟོན་ལ་བདེ་མཆོག་ལོ་ཧི་པའི་སྐོར་ཚང་བ་ཞུས། རོང་ཚ་བཙུན་སྒོམ་ལ་གཤིན་རྗེ་ཁ་ཐུན་སྒྲུབ་ཐབས་ལས་ཚོགས་དང་བཅས་པ། ཨུཥྞཱིཥ་ར་ལུགས། གཞན་ཡང་བསྟན་སྲུང་གི་སྐོར་མང་དུ་ཞུས། དེ་ནས་དབུས་སུ་སློབ་དཔོན་ཆེན་པོ་འཇམ་དཔལ་དབྱངས་ཤཱཀྲ་གཞོན་པ་ལ་བྱམས་པའི་ཆོས་ལྔ་འགྲེལ་པ་དང་བཅས་པ། ཚད་མ་རྣམ་ངེས། མངོན་པ་ཀུན་ལས་བཏུས་པ། ཇོ་བོའི་ཆོས་ཆུང་བརྒྱ་རྩ། བློ་སྦྱོང་གི་གདམས་པ། སྒྲོལ་མ་ཡིད་བཞིན་འཁོར་ལོ། སྒྲོལ་མ་ལྷ་དགུའི་ཚེ་བསྲིང་བའི་སྒྲུབ་ཐབས།

འཇམ་དབྱངས་བློ་འཕེལ། གཞན་ཡང་མཚན་ཉིད་ཀྱི་ཆོས་སྐོར་མང་དུ་ཞུས། སློབ་དཔོན་བློ་གྲོས་མཚུངས་མེད་ལ་སློབ་དཔོན་ཤཱཀ་གཞོན་པ་ལས་གསན་པའི་ཆོས་རྣམས་དང༌། སློབ་དཔོན་པ་ཉིད་ཀྱིས་མཛད་པའི་རྒྱུད་བླའི་འགྲེལ་པ། སྤྱོད་འཇུག་གི་འགྲེལ་པ། ཐེག་ཆེན་གསལ་བྱེད་ལ་སོགས་པའི་བསྟན་བཅོས་མང་དུ་ཞུས། བླ་མ་རྟོགས་ལྡན་ཡེ་གཞོན་པ་ལ་སེམས་བསྐྱེད་དབུ་མ་ལུགས་དང༌། ཞི་བྱེད་ཀྱི་ངོ་སྤྲོད་ཅིག་ཞུས། མཚུར་ཕུར་སློབ་དཔོན་ཡེ་ཤེས་རྒྱལ་མཚན་པ་ལ་བདེ་མཆོག་གི་རྒྱུད་ལུང་དང་སྒྲུབ་ཐབས་མང་དུ་ཞུས། སློབ་དཔོན་པ་དེ་བདེ་མཆོག་བོད་དུ་འགྱུར་ཚད་ཤེས་གསུང་བར་འདུག ཕུག་མོ་ཆེར་བླ་མ་རིན་དར་བ་ལ་ཁྲོས་མ་ནག་མོའི་བྱིན་རླབས་དང༌། བེར་ནག་ཅན་གྱི་རྗེས་གནང་ཞུས། ཆོས་རྗེ་རིན་པོ་ཆེ་རང་བྱུང་རྡོ་རྗེ་ལ། འཁོར་ལོ་བདེ་མཆོག་དྲིལ་བུ་པ། དགྱེས་རྡོར། རྒྱལ་བ་རྒྱ་མཚོ། རྡོ་རྗེ་རྣལ་འབྱོར་མ་ཧྲཱིཿབསྐྱེད་བྃྃྂ་བསྐྱེད། ལྷ་མོ་ཀུ་རུ་ཀུལླེ་རྣམས་ཀྱི་དབང་བསྐུར་ཞུས། ཆོས་སྐྱོང་གི་རྗེས་གནང་ཞུས། རྒྱུད་གསན་པ་ལ། གསང་བ་འདུས་པ་ལ་སོགས་པ་ཕ་རྒྱུད་ཀྱི་སྐོར་རྣམས་དང༌། དཔལ་དུས་ཀྱི་འཁོར་ལོ་དང༌། བདེ་མཆོག་དགྱེས་རྡོར་ལ་སོགས་པ་མ་རྒྱུད་ཀྱི་སྐོར་རྣམས་དང༌། གཞན་ཡང་ཡོ་གའི་རྒྱུད། བྱ་སྤྱོད་ཀྱི་རྒྱུད་རྣམས་རིན་པོ་ཆེ་ཟང་ཟང་པ་དང་སྟབས་སུ་ཞུས། མདོ་སྡེ་དཀོན་མཆོག་བརྩེགས་པ་དང༌། མདོ་སྡེ་པདྨ་དཀར་པོ། དམ་ཆོས་པདྨ་དཀར་པོ། སྙིང་རྗེ་པདྨ་དཀར་པོ། དེ་བཞིན་གཤེགས་པའི་སྐྱེས་རབས་བརྒྱ་རྩ། བྱམས་ཆོས་ལྔའི་རྩ་བ། དྲན་པ་ཉེར་བཞག་ལ་སོགས་ཀྱི་ལུང་མང་དུ་ཞུས། ཁྲིད་ཀྱི་གདམས་པ་ལ། རྫོགས་ཆེན་སྙིང་ཐིག །ཟབ་མོའི་པོད་བཞི་ཁྲིད་ཀ་དང་བཅས་པ། རྗེ་ནཱ་རོ་པའི་ཆོས་དྲུག་གི་སྐོར་ཡོངས་སུ་རྫོགས་པ། དེའི་གེགས་སེལ་གཟེར་ལྔ། རྗེ་མར་པའི་རླུང་གི་དེ་ཉིད་བདུན་ཅུ། གེགས་སེལ་ཞལ་གདམས། ཆོས་རྗེ་རང་གིས་མཛད་པའི་རྩ་རླུང་ཐིག་ལེའི་གེགས་སེལ།

རྣལ་འབྱོར་གསུམ་རྙིང་གཞུང་འགྲེལ་ཁྲིད་ཡིག་དང་བཅས་པ། བླ་མ་གྲུབ་ཆེན་པས་མཛད་པའི་བསྙེན་སྒྲུབ་གཞུང་འགྲེལ་ཁྲིད་ཡིག་དང་བཅས་པ། ཏེ་ཕུ་ནས་བརྒྱུད་པའི་ཆོས་དྲུག །ཐབས་བཞི་ཆོས་ཀྱི་འཁོར་ལོ། རས་ཆུང་བསྙེན་སྒྲུབ། ཏེ་ཕུ་པའི་གེགས་སེལ་ཆེན་མོ། གཞན་ཡང་རས་ཆུང་པའི་ཆོས་སྐོར་མང་དུ་ཞུས། ཨ་ཙར་དམར་པོ་ཞབས་ནས་བརྒྱུད་པའི་རླུང་དྲག་པོ་སེང་གེ་འཇིང་བསྣོལ་གྱི་སྐོར། ཕྱག་རྒྱ་ཆེན་པོའི་སྐོར་ལ། དོ་ཧ་སྐོར་གསུམ། བསམ་གཏན་ཐུན་འཇོག །ཏེ་ལོ་པའི་ཚིག་བཞི། གཾ་གཱ་མ། ནཱ་རོ་པའི་ལྟ་བ་མདོར་བསྡུས་ཐོག་བབས། མན་ངག་ཚིག་བསྡུས། ལྡེའུའི་སྐོར་ཡི་གེ་བཞི་པ་ལ་སོགས་ཏེ། ཕྱག་རྒྱ་ཆེན་པོའི་སྐོར་བཅུ་གསུམ་ཙམ་ཞུས་གསུངས། དམ་པ་སོ་ཆུང་ནས་བརྒྱུད་པའི་ཞི་བྱེད་དོན་སྐོར་ལྔ་བཅུ་རྩ་ལྔ། མ་གཅིག་ནས་བརྒྱུད་པའི་གཅོད་སྐོར་རྣམས་ཡོངས་སུ་རྫོགས་པ། ཡང་རི་གང་ནས་བརྒྱུད་པའི་ནི་གུ་ཆོས་དྲུག །ཕྱག་རྒྱ་ཆེན་པོ་གའུུ་མ་འཆི་མེད་འཁྲུལ་འཁོར་རྣམས་ཞུས། སྒྲུབ་ཐབས་ཀྱི་སྐོར་ལ། དུས་ཀྱི་འཁོར་ལོའི་མངོན་རྟོགས། བདེ་མཆོག་མར་དོ་དང་བུ་རོང་ནས་བརྒྱུད་པ། དགྱེས་པ་རྡོ་རྗེ་ལྷ་དགུ ལྷ་མོ་ཀུ་རུ་ཀུལླེ། བདག་མེད་མ་ལྷ་མོ་བཅོ་ལྔ། རྡོ་རྗེ་རྣལ་འབྱོར་མ་ལྷན་ཅིག་སྐྱེས་མ། ཧྲཱིཿབསྐྱེད་བྂ་བསྐྱེད་ཀྱི་སྒྲུབ་ཐབས། ཕག་མོ་དཀར་མོ་རྗེ་དུས་གསུམ་མཁྱེན་པས་མཛད་པའི་ཕག་མོ་ཞལ་བཞི་མའི་སྒྲུབ་ཐབས། སྙིང་འཕྲོག་དམར་མོ། རྒྱལ་བ་རྒྱ་མཚོ་རྒྱུད་གསུམ། གུ་རུ་པདྨ་མཛད་པའི་བ་མཁལ་མ། རྗེ་ཀརྨ་པས་མཛད་པའི་རྒྱལ་བ་རྒྱ་མཚོ་སྐོར་གསུམ་ལས་ཚོགས་དང་བཅས་པ། ཆོས་རྗེས་མཛད་པའི་གསང་སྒྲུབ། ཕྱག་ན་རྡོ་རྗེ་གཏུམ་པོ་རྣམ་གསུམ། རྣམ་འཇོམས་དཀར་པོ། ཐུགས་རྗེ་ཆེན་པོ་དཔལ་མོ་ལུགས། གྲུབ་ཐོབ་སྐྱེར་སྒང་པ་ནས་བརྒྱུད་པའི་གཙོ་འཁོར་གསུམ་པ། ཚེ་དཔག་མེད། རས་ཆུང་པ་ནས་བརྒྱུད་པ་ཨུཥྞཱིཥ་ཁྲོ་བཅུའི་སྲུང་འཁོར། ཆོས་སྐྱོང་མ་མགོན་གྱི་སྒྲུབ་ཐབས་ལས་ཚོགས་དང་བཅས་པ།

སྔགས་བདག་དང་སྐྱེས་བུའི་སྒྲུབ་ཐབས། གཞན་ཡང་སྒྲུབ་ཐབས་དང་བསྟན་སྲུང་གི་སྐོར་མང་དུ་ཞུས། བླ་མ་གོང་མ་རྣམས་ཀྱི་རྩོམ་ཆོས་ཞུས་པ་ལ། རྗེ་མར་པས་མཛད་པའི་ཆོས་དྲུག །རྗེ་མི་ལའི་བསྲེ་འཕོ། གཏུམ་མོ་གངས་སེར་མ། རྗེ་དགས་པོས་མཛད་པའི་ཆོས་བཞི། ཚོགས་ཆོས། རྗེ་དུས་གསམ་མཁྱེན་པས་མཛད་པའི་རྣམ་བཞི་རྒྱུད་གྲོལ། འབྲེལ་པ་བཞི་ལྡན། རྨི་ལམ་འབྲེལ་པ་གསུམ་ལྡན། རྗེ་ཀརྨ་པས་མཛད་པའི་བསྟན་པ་རྒྱ་མཚོ་མཐའ་ཡས་ཀྱི་གཞུང་ཚིགས་བཅད་མ་ཆེན་མོ། ཟབ་གདམས་སྐོར་ལྔ། རྗེ་རྒོད་ཚང་པས་མཛད་པའི་རོ་སྙོམས་སྒང་དྲིལ། གཞན་ཡང་ཆོས་ཆུང་མང་དུ་ཞུས། དྲུང་ཆོས་རྗེ་ཉིད་ཀྱིས་མཛད་པའི་གསུང་འབུམ་རྣམས་ཡོངས་སུ་རྫོགས་པ་ཞུས། བླ་མ་ཀུ་མ་རཱ་ཛ་ལ་རྫོགས་པ་ཆེན་པོའི་རྒྱུད་བཅུ་བདུན། ཁྲོས་མ་ནག་མོའི་དབང་བཀའ་སྒྲུབ་ཐབས་དང་བཅས་པ་ཞུས། བླ་མ་བྱང་སེམས་ཆེན་པོ་ལ་དུས་ཀྱི་འཁོར་ལོའི་དབང༌། དྲིལ་བུ་པ་ས་ལུགས་ཀྱི་དབང༌། སྦྱོར་བ་ཡན་ལག་དྲུག །ཆོས་རྗེ་ཀུན་སྤངས་པ་ནས་བརྒྱུད་པ་ཡོངས་སུ་རྫོགས་པ་ཁྲིད་བཀའ་དང་བཅས་པ། ནཱ་རོ་པའི་གཟེར་ལྔ། རྗེ་ཀརྨ་པ་ནས་བརྒྱུད་པའི་ཆོས་དྲུག །གུར་མགོན་ལྕམ་དྲལ་གྱི་རྗེས་གནང༌། ཛམ་ལྷ་དམར་པོ་རྣམས་ཞུས། གྲུབ་ཐོབ་རིང་མོ་ལས་གསལ་སྒྲོན་བཞི། དུས་ཞབས་སྙན་བརྒྱུད། གཞན་ཡང་སྦྱོར་དྲུག་གི་གདམས་ཕྲན་ཁ་ཡར་ཞུས། བླ་མ་མཁས་བཙུན་བསོད་ནམས་འོད་ཟེར་ལ། གྲུབ་ཆེན་པའི་བསྙེན་སྒྲུབ་ཀྱི་གདམས་ཕྲན་གཅིག་གཉིས་ཞུས། སློབ་དཔོན་ཏིང་འཛིན་བཟང་པོ་ལ། སྙན་བརྒྱུད་ཇོ་མོ་ལུགས་དང༌། གདམས་ཕྲན་ཁ་ཡར་ཞུས། བླ་མ་རིན་འདབ་པ་ལ། ཉམས་ཁྲིད་བདུད་རྩི་ཐིགས་པ་ཞུས། བླ་མ་ལོ་ཙཱ་བ་བློ་བརྟན་ལ་ཐུབ་པའི་དགོངས་རྒྱན། སྒྲོལ་མ་ཕྱག་འཚལ་ཉི་ཤུ་རྩ་གཅིག །གཞན་ཡང་གདམས་ཕྲན་གཅིག་གཉིས་ཞུས། བླ་མ་སྙེ་མདོ་བ་ཀུན་དགའ་དོན་གྲུབ་ལ། རྡོ་རྗེ་ཕྲེང་བའི་དབང་ཡོངས་སུ་རྫོགས་པ། དུས་ཀྱི་འཁོར་ལོ་སྐུ་གསུང་ཐུགས་ཡོངས་རྫོགས་ཀྱི་དབང༌།

བླ་མ་པ་ཉིད་ཀྱིས་མཛད་པའི་དུས་འཁོར་གྱི་འགྲེལ་པ། བླ་མ་ཨུ་རྒྱན་པའི་བསྙེན་སྒྲུབ་ཀྱི་འགྲེལ་པ་ཞལ་གདམས་དང་བཅས་པ། གཞན་ཡང་གདམས་ཕྲན་མང་དུ་ཞུས། མཁན་ཆེན་གཞོན་བྱང་པ་ལ། སྨན་ལྷའི་མདོ་སྒྲུབ། པཎ་ཆེན་ཤཱཀྱ་ཤྲཱི་ནས་བརྒྱུད་པའི་རྣམ་འཇོམས། སྒྲོལ་མ་རྟོགས་པ་གཅིག་རྒྱུད། བློ་སྦྱོང་གི་གདམས་པ་རྣམས་ཞུས། སློབ་དཔོན་བཀྲ་ཤིས་རིན་ཆེན་པ་ལ་དགེ་སློང་གི་གདམས་ཚིགས་གསན། མཚུར་ཕུའི་སློབ་དཔོན་ཚུལ་རིན་པ་ལ་རྡོ་རྗེ་རྣལ་འབྱོར་མ་བྂ་བསྐྱེད་མ་ལས་ཚོགས་དང་བཅས་པ། དགྱེས་རྡོར་རྔོག་ལུགས། བདེ་མཆོག་སྙན་བརྒྱུད། འཇམ་དཔལ་མཚན་བརྗོད་གཉལ་སྡེ་ལུགས། མ་ཧཱ་མཱ་ཡཱ། རྣམ་སྲས་ཀྱི་རྗེས་གནང་སྒྲུབ་ཐབས་དང་བཅས་པ། དུད་སོལ་ལྷ་མོའི་སྒྲུབ་ཐབས། གཞན་ཡང་མེས་རྔོག་ནས་བརྒྱུད་པའི་ཆོས་སྐོར་མང་དུ་ཞུས། བླ་མ་དཔལ་རི་བ་ཆེན་པོ་ལ་ནཱ་རོ་མཁའ་སྤྱོད་མ་དབང་ཀ་སྒྲུབ་ཐབས་དང་བཅས་པ། ཚེ་དཔག་མེད་རས་ཆུང་ལུགས་ཞུས། མཚུར་ཕུའི་སློབ་དཔོན་བསོད་ནམས་སེང་གེ་ལ་རྗེ་དུས་གསུམ་མཁྱེན་པ་ནས་བརྒྱུད་པའི་བདེ་མཆོག་ལྷ་ལྔ། དགྱེས་རྡོར་ལྷ་ལྔ། ཕག་མོ་ལྷ་ལྔ། རྟ་མགྲིན་ལྷ་ལྔ། སྒྲོལ་མ་ལྷ་ལྔ། དབང་སྒྲུབ་ཐབས་ལས་ཚོགས་དང་བཅས་པ། ཕག་མོ་དཔྱལ་གྱི་གཞུང་སྒྲུབ་རབ་གནས་ཀྱི་སྐོར། གཞན་ཡང་ལག་ལེན་སྐོར་ཁ་ཡར་ཞུས། སློབ་དཔོན་རིན་ཆེན་གྲགས་ལ་ལྷ་མོ་སྣ་ཚོགས་ཡུམ་གྱི་ཐོར་སྲུང་ཞིག་ཞུས། སློབ་དཔོན་དབུ་མ་པ་བཀྲ་ཤིས་རྒྱལ་མཚན་ལ། བདེ་དགྱེས་གཉིས་དང༌། ངན་སོང་སྦྱོང་རྒྱུད་ཀུན་རིག་ལག་ལེན་གྱི་སྐོར། དབུ་མའི་ཆོས་སྐོར་ཁ་ཡར་ཞུས། སྐྱོར་མོ་ལུང་པའི་མཁན་ཆེན་དབང་ཤེ་ལ། རྣམ་སྲས་ཀྱི་རྒྱུད་ཡིད་བཞིན་ནོར་བུ་སྒྲུབ་ཐབས་ལག་ལེན་དང་བཅས་པ་ཞུས་གསུངས། ཆོས་ཞུས་ཚུལ་འདི་རྣམས་གསན་ཡིག་ཆེན་མོ་ཕྱག་དཔེའི་གསེབ་དུ་སྐུ་འབུམ་ནང་དུ་བཞུགས་ཚར་བས་ཡོངས་སུ་རྫོགས་པར་མ་ཚང་ནའང༌། ཞལ་ནས་གསུངས་པ་བློ་ལ་ཡོད་པ་རྣམས་བཀོད་ཅེས་འབྱུང༌།

དེ་ནས་ཐུགས་ཀྱི་དགོངས་པ་ལ། བདག་འཛིན་གྱི་དགོན་པ་ཡང་མི་འཛིན། རི་ཁྲོད་གངས་དབེན་དུ་དགེ་སྦྱོར་ཅི་འཕེལ་བྱེད་དགོས་སྙམ་ནའང༌། སྤྲེའུ་ལོ་ལ་ཆོས་རྗེ་རིན་པོ་ཆེ་ཕོ་བྲང་ཆེན་པོར་འབྱོན་པའི་དུས་སུ་མཚུར་ཕུའི་གཟིམས་ཆུང་དུ་ངེད་ཀྱི་ལག་མགོ་ལ་དྲུང་གི་ཕྱག་གིས་བཟུང་སྟེ། ད་ཁྱེད་ཀྱིས་དགོན་པ་ཅིག་ཐོབ་ལ་ཁྲིད་ཐོབ། ཁྲིད་མ་བཏབ་ན་དམ་ཚིག་མེད་གསུང་པས། ད་བླ་མའི་གསུང་བཅག་ན་མི་ཉན་བསམ་པ་དང༌། སྒོམ་ཆེན་ཁ་ཡར་ལ་ཕན་པ་བྱུང་ན་བསམ་ནས། གནས་ནང་གི་རི་ཁྲོད་འདེབས་པའི་འདུན་པ་བཏང་སྟེ། རྟ་འུག་ཏུ་དགུན་ཞིག་བསྒོམས་པའི་དུས་སུ། ནུབ་ཅིག་རྨི་ལམ་ན་ཆོས་སྐྱོང་བེར་ནག་ཅན་ཤ་རའི་རི་ལ་ས་འཇའ་ལི་བྱས་པ་གཅིག་གི་ཤངས་ནས་རླུང་ནག་འཚུབ་མ་བསམ་གྱིས་མི་ཁྱབ་པ་བྱུང་སྟེ། རི་ཁྲོད་འདེབས་པ་ལ་བར་ཆད་བྱེད་པའི་མི་མ་ཡིན་རྣམས་རི་དགས་ཀྱི་གཟུགས་འདྲ་བ་མང་པོ་རླུང་གིས་དེད་ནས་སོང་བ་བྱུང༌། དེ་ནས་གཟིམས་ཁང་འདེབས་ས་གང་བཟང་བསམ་པའི་དུས་སུ་རྨི་ལམ་ན་ཆོས་སྐྱོང་མགོན་པོ་འཁོར་དང་བཅས་པ་མང་པོ་གཟིམ་ཁང་འོག་མ་བཏབ་ས་དེར་བཞུགས་པ་དང༌། ཁལ་ཕོག་པའི་སྣང་བ་བྱུང༌། ད་འདིར་བཏབ་ན་དགའ་བར་འདུག་སྙམ་ནས། བཏབ་པའི་རྒྱུ་མཚན་དེ་ཡིན་གསུངས། དེ་ནས་བྱ་ལོ་ཟླ་བ་དང་པོ་ལ་གཟིམ་ཁང་གི་རྨང་རིས་བྱས་པའི་ཉིན་པར༌། ཡོན་བདག་དབང་ཕྱུག་བསམ་འགྲུབ་ཀྱིས་ནས་བྲེ་གང་ཁྱེར་བྱུང་ནས། འདི་ལ་བྱིན་རླབས་མཛད་ནས་ས་གཞི་ལ་རབ་གནས་མཛད་པར་ཞུ་ཟེར། ཡང་བྱིས་པ་ཞིག་བྱུང་བ་ལ་ཁྱོད་ཀྱི་མིང་ཅི་ཡིན་བྱས་པས། དོན་འགྲུབ་བྱ་བ་ཡིན་ཟེར། ཡང་མི་གཅིག་གིས་ཚོགས་མཆོད་ཁྱེར་བྱུང་བ་ལ། ཁྱེད་ཀྱི་མིང་ཅི་ཡིན་བྱས་པས་གཞོན་ནུ་བསམ་འགྲུབ་བྱ་བ་ཡིན་ཟེར། ད་རི་ཁྲོད་ལེགས་པར་འགྲུབ་པར་འདུག །རྟེན་འབྲེལ་བཟང་དགོངས་པ་བྱུང༌། དེའི་ཉིན་པར་བྱ་རྒོད་མང་པོ་ལྡིང་ཞིང་བསྐོར་བ་བྱེད་པ་བྱུང༌། དེ་རིང་གི་བྱ་རྒོད་འདི་རྣམས་མཁའ་འགྲོའི་སྤྲུལ་པ་ཡིན་པར་འདུག་གསུངས་ཏེ།

དགུང་ལོ་ལྔ་བཅུ་ལ་གནས་ནང་གི་རི་ཁྲོད་བཏབ། དེ་དུས་ནུབ་ཅིག་གི་རྨི་ལམ་ན་ཡུལ་དེའི་གཞི་བདག་རྣམས་ཀྱིས་དམག་བྱས་བྱུང་བ་ལ། ཉིད་ཆོས་སྐྱོང་བེར་ནག་ཅན་དངོས་ཡིན་སྙམ་པ་བྱུང་ནས། དེད་པས་བཙན་རྒྱ་བོ་ཞིག་ཟིན་ནས་འདི་བསྒྲལ་དགོས་བསམ་ཙ་ན། ཁོ་ན་རེ། ང་བསད་ན་ཡུལ་འདིར་ཡམས་ནད་ཆེན་པོ་ཡོང༌། ད་ངེད་རྣམས་ཀྱིས་ཚོགས་མཆོད་འདྲེན་པ་དང༌། མཁར་ལན་གྱི་གྲོགས་དང་ཡོན་བདག་བྱེད་པ་ཡིན་ཟེར། གཞི་བདག་དེ་རྟ་འུག་གི་བྲག་དམར་གྱི་ཀླུ་བཙན་དེ་ཡིན་པར་འདུག །དེ་དུས་ཚོགས་མཆོད་སྦྲེལ་མ་ཟླ་བ་གཅིག་ཙམ་གྱི་བར་དུ་བྱུང༌། དེ་ནས་གནས་དེར་དབུས་གཙང་ཁམས་གསུམ་གྱི་གྲྭ་པ་འཚོགས། ཟས་ནོར་ཆོས་གསུམ་ཆར་ལྟར་དུ་བབ། དེ་དུས་སྐུ་ཁམས་ཅུང་ཟད་མ་བདེ་བ་ལ། རི་ཁྲོད་པ་ལ་ཤོག་དང་གསུངས། རང་རེ་ཁམས་བདེ་བར་ཡོང་བར་འདུག་གསུངས། དེ་ཅི་ལགས་ཞུས་པས། དེ་རིང་རེ་སྡིངས་ཀྱི་ཐད་ཀའི་མདུན་གྱི་ནམ་མཁའ་འདི་ལ་རྗེ་བཙུན་མ་ནོར་བུ་རིན་པོ་ཆེ་དང༌། གཡུ་རྡོག་གིས་སྤྲས་པ་མཐོང༌། རྗེ་བཙུན་མ་འདི་རྒྱན་བཟང་བའི་དུས་རང་རེ་ཁམས་བཟང་བ་ཞིག་ཡོད་གསུངས། ཡང་དེ་རྟིང་པདྨའི་སྡོང་པོ་ཞིག་གི་སྟེང་ན། བཅོམ་ལྡན་འདས་ཚེ་དཔག་མེད་གསལ་བ་ཞིག་བྱུང་གསུངས་པས། སྐུ་ཁམས་བདེ་བ་ལ་ཚེགས་མ་བྱུང༌། 

དེ་ནས་གནས་དེར་མཚམས་དམ་པར་བྱས་ཏེ། དགེ་སྦྱོར་གྱིས་དུས་འདའ་བར་བྱས། དབྱར་བཞུགས་དགུན་བཞུགས་ཀྱི་དུས་སུ་བླ་མ་གཉིས་ཀྱིས་ཞལ་ཏ་བྱོན་པའི་ལུགས་བཞིན། རྗེ་ནཱ་རོ་པའི་ཆོས་དྲུག་དང༌། ཟབ་ལམ་སྦྱོར་བ་ཡན་ལག་དྲུག་གིས་ཐོག་དྲངས་པའི་ཁྲིད་ཀ་མང་དུ་བྱས་པས། ཚོགས་པ་ཡང་དྲུག་བརྒྱ་རེ་ཙམ་བྱུང་བ་ལ། གཞན་རྣམས་ལ་ཡང་ཆོས་ཁྲིམས་དམ་དུ་བཅས། དགེ་བའི་བཤེས་གཉེན་མཁས་བཙུན་མང་པོ་ཡང་འཚོགས། སྒོམ་ཆེན་ཉམས་རྟོགས་དང་ལྡན་པ་དང༌། སྒྲུབ་ཚུགས་ཅན་ཡང་མང་དུ་ཐོན། ཡང་དེ་དུས་གདམས་ངག་བསྐྱེད་རྫོགས་གཉིས་དང༌། སྟོང་ཉིད་སྙིང་རྗེའི་རྩལ་སྦྱངས་ཏེ། རྗེ་བཙུན་མ་སྒྲོལ་མའི་གསོལ་འདེབས་དྲག་ཏུ་བྱས་པས། རྗེ་བཙུན་མ་ཡང་ཡང་ཞལ་མཐོང་གནས་ལུགས་ཀྱི་དོན་ལ་བོགས་ཁྱད་པར་ཅན་ཐོན། གཟིམ་ཁང་འོག་ན་བཞུགས་དུས། ཚ་བའི་གྲལ་དུ་འདང་རྨི་ལམ་ན་ཤར་ཕྱོགས་ནས་ཉི་མའི་དཀྱིལ་འཁོར་ཆེན་པོ་ཞིག་ཤར་བྱུང་བ་ལ། གཟའ་རལ་པ་ཅན་གཉིས་ཀྱིས་བཟུང་བ་ཞིག་རྨིས། དེ་རོ་རྐྱང་གི་རླུང་དབུ་མར་ཚུད་པ་ཡིན་ལས་ཆེ་གསུངས། དེ་དང་དུས་མཚུངས་སུ་མགུར་བཞེངས་པ་ནི། ལྷན་སྐྱེས་ཕྱག་རྒྱ་ཆེན་པོ་འདི།། རྟག་ཆད་གཉིས་ཀྱི་མཐའ་དང་བྲལ།། བདེན་རྫུན་གཉིས་སུ་གྲུབ་པ་མེད།། འདི་དོན་རྟོགས་པས་ཐེ་ཚོམ་ཟད།། ཅེས་གསུངས། དེ་དུས་སྐུ་ལུས་ཀྱི་སྲིན་བུ་ཐམས་ཅད་ཆད་ཁམས་འཛག་པ་མེད་པར་གྱུར། མུན་པའི་ནང་དུུ་བཞུགས་ཀྱང་སྐུ་ལུས་ཟླ་བ་ལྟར་དཀར་བ་དང་སྣུབ་པ། དྲི་བཟང་པོས་གཟིམ་ཁང་ཁྱབ་པར་གྱུར། དེ་དང་དུས་མཉམ་དུ་དམེན་དོར་པའི་སྒོམ་ཆེན་མགོན་པོ་དཔལ་ཟེར་བ་ཞིག་གིས་རིན་པོ་ཆེ་པ་ཚོགས་གྲལ་དུ་རྗེ་བཙུན་མ་སྐུ་མདོག་ནག་མོ་ཞིག་ཏུ་མཐོང་བ་བྱུང༌། ཕྱིས་སྒོམ་ཆེན་པ་དེ་དགེ་སྦྱོར་བཟང་པོ་དང༌། ཤི་བའི་ཚེ་ནམ་མཁའ་དངས་པ་དང༌། ཕུང་པོ་ལ་འཇའ་ཟུག་པ་བྱུང༌། ཡང་གཟིམ་ཁང་འོག་མ་ན་བཞུགས་དུས་ལན་ཅིག་སྐུ་ཁམས་བསྙུང་བ་ལ་གྲྭ་པ་རྣམས་ཀྱིས་གསོལ་འདེབས་དྲག་ཏུ་བྱས།

དེ་དུས་རིན་པོ་ཆེ་པ་ཉིད་ཀྱི་ཉམས་སྣང་ལ། གཟིམ་ཁང་འདི་རྒྱ་ཇེ་ཆེ་ཇེ་ཆེ་ལ་སོང་བས། སངས་རྒྱས་ཀྱི་ཞིང་ཁམས་དཔག་ཏུ་མེད་པ་ཞིག་ཏུ་སོང༌། དེ་བཞིན་གཤེགས་པ་དང་བྱང་ཆུབ་སེམས་དཔའ་དཔག་ཏུ་མེད་པ་བཞུགས་འདུག །ཞིང་ཁམས་འདི་གང་ཡིན་དྲིས་པས། པདྨ་ཅན་གྱི་ཞིང་ཁམས་ཡིན་ཟེར་བ་བྱུང༌། ཡང་དེ་ནུབ་བསྙུན་པའི་ཟུག་ལ་ཏིང་ངེ་འཛིན་གཏད་པས། མི་དཀར་པོ་ཞིག་གིས་སྟོང་པ་ཉིད་བཅོ་བརྒྱད་འབུམ་ནས་གསུངས་པ་བཞིན་དུ་ཀློག་པས། གཉིད་སད་པ་དང་ཕལ་ཆེར་མ་བརྗེད་པར་འདུག་གསུངས། ཡང་དེ་དུས་རྨི་ལམ་ན་དམྱལ་བའི་སེམས་ཅན་མཐོང་བས། དེ་རྣམས་ལ་ཚད་མེད་པའི་སྙིང་རྗེ་བཟོད་གླགས་མེད་པ་སྐྱེས་ནས། དེ་རྣམས་འདོན་དགོངས་པ་ལ། དམྱལ་སྲུང་ཞིག་ན་རེ། སེམས་ཅན་རང་རང་གི་ལས་ལ་སྤྱོད་པ་ལ་ཁྱོད་ཅི་བྱེད་ཟེར་བའི་འཕྲོ་ལ་གཉིད་སད་ནས་སྤྱན་ཆབ་མང་པོ་བྱུང་གསུངས། ཡང་ཉིན་ཅིག་གཞན་གྱིས་ལྟ་བ་ལ་ཁམས་ཟི་བ་འདྲ་བ་ཞིག་བྱུང་བ་ལ། ང་རང་གི་ཉམས་སྣང་ལ་རྗེ་བཙུན་མ་སྒྲོལ་མས་ལམ་སྣ་བྱས་ཏེ། འཇའ་ཚོན་གྱི་ལམ་ལ་པོ་ཏ་ལར་ཕྱིན་པའི་སྣང་བ་བྱུང༌། གནས་དེ་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་དང༌། བར་བར་ཐམས་ཅད་རིན་པོ་ཆེའི་མཆོད་རྟེན་དྲིལ་བུ་གཡེར་ཁས་བརྒྱན་པ་མང་པོ་འདུག །དྲིལ་བུའི་སྒྲ་དེ་ཐེག་པ་ཆེན་པོའི་ཆོས་གྱི་སྒྲ་འབའ་ཞིག་ཏུ་གསན། དེར་རྗེ་བཙུན་མ་སྒྲོལ་མ་དང་སྔར་གྱི་བླ་མ་རྣམས་བཞུགས་འདུག་པས། ང་རང་ཡང་འདིར་བསྡད་དགོས་སྙམ་ཙ་ན། རྗེ་བཙུན་མའི་གསུངས་ནས། ད་ལན་ཁྱོད་ཕར་སོང༌། ད་བཟོད་ཡོང་པའི་དུས་སུ་རོལ་མོ་དང་བསུ་པ་འདི་ལས་མང་པ་བྱེད་པ་ཡིན་གསུངས་ནས། བར་དུ་ཡོལ་བ་ཞིག་བཏང་ནས། རྗེ་བཙུན་མ་གཉིས་ཀྱིས་འཇའི་ལམ་ལ་འདིར་བསྐྱལ་བའི་འཕྲོ་ལ། མི་དཀར་པོ་ཞིག་གིས་བདུད་རྩིའི་བུམ་པས་ཁྲུས་བྱས་པའི་སྣང་བ་བྱུང་བ་ལ། ཚོགས་སུ་དགེ་འདུན་རྣམས་ཀྱིས་རིམ་གྲོའི་ཆོས་སྟོན་པའི་སྒྲ་དེས་གཉིད་སད་པ་བཞིན་ཏུ་བྱུང་དུས།

མི་མ་ཡིན་འགའ་ཞིག་གིས་བར་ཆད་བྱེད་པར་འདུག་ནས། ང་བཅོམ་ལྡན་འདས་རྟ་མགྲིན་དངོས་སུ་གྱུར་ནས། ཞབས་གཡས་གཡོན་བཅའ་རའི་རྒྱབ་རི་དང་མདུན་རི་ལ་བཞག་སྟེ། ཕྱག་ན་གནམ་ལྕགས་ཀྱི་ཕུར་བུ་མེ་རབ་ཏུ་འབར་བ་ཞིག་ཐོགས་ཏེ། རྟ་སྐད་འཚེར་ཞིང་གར་བྱས་པས་མི་མ་ཡིན་ཐམས་ཅད་བྱེར་ནས་སོང༌། གཞན་རྩ་ན་ཡོད་པ་རྣམས་ལ་གར་བྱེད་པའི་སྣང་བ་བྱུང་འདུག །དེ་ནས་སྐུ་ཁམས་དངས་པ་ལ་ཚེགས་མ་བྱུང་གསུངས། དེ་ནས་ཡང་གཟིམ་ཁང་གོང་མར་ཡོས་བུ་ལོ་ཟླ་བ་དྲུག་པའི་ཚེས་བཅུ་བཞིའི་ནུབ་ཅིག་གི་ཐོ་རངས་ཀྱི་ཆ་ལ་རྨི་ལམ་ན། དྲུང་ཆོས་རྗེ་སྐུ་ལ་དར་གྱི་ན་བཟའ་དང་རིན་པོ་ཆེའི་རྒྱན་གྱིས་སྤྲས་པ་ཞིག་བྱོན་ནས། ང་ལ་ཕོ་བྲང་དུ་བར་ཆད་བྱུང་དགའ་ལྡན་དུ་འགྲོ་བ་ཡིན་གསུངས། ད་སྐུ་གཤེགས་པ་ཡིན་ནམ་སྙམ་ནས་ཕྱག་གིས་ན་བཟའ་ལ་འཇུས་པས་འཇའ་བཞིན་དུ་ཡལ་ནས་སོང༌། དེར་རྨི་ལམ་དུ་བློ་མ་བདེ་ནས་མཆི་མ་མང་པོ་བྱུང་འདུག་པའི་འཕྲོ་ལ་གཉིད་སད་གསུངས། དེ་ནས་ཐུགས་མ་བདེ་ནས་ཡུན་རིང་པོའི་བར་དུ་མཉམ་བཞག་མཛད་ཅིང་གཟིགས་པས། ནུབ་ཅིག་འོད་གསལ་གྱི་ངང་དུ་ཚེན་དབེན་ལ་སོགས་པའི་རྟ་པ་མང་པོ་ཡོང་གིན་འདུག་ནའང༌། དྲུང་ནས་མི་བཞུགས་པར་གདུང་དེ་གདན་དྲངས་ནས། གསག་ཐང་ཆེན་པོ་ཞིག་གི་དཀྱིལ་ན་ཡར་ཡོང་གིན་འདུག གཞན་རྣམས་ལ་བཤད་ཀྱང་བདེན་པར་མི་འཛིན་པ་དང༌། སེམས་མི་བདེ་བར་འདུག་པས་མ་བཤད་པ་ཡིན་གསུངས། དེ་དུས་རིན་པོ་ཆེ་ཀརྨ་པའི་མ་འོངས་ལུང་བསྟན་རྟགས་སྐུ་ལ་བཀོད་པའི་ལུགས་བཞིན་དབུ་ཞྭ་དམར་པོ་ནོར་བུ་རིན་པོ་ཆེས་སྤྲས་པ་གསོལ་ཏེ། ཆོས་རྗེའི་རྒྱལ་ཚབ་བཞིན་དུ། སྒོམ་ཆེན་རྣམས་ཀྱི་མགོ་འདོན་མཛད་ཅིང༌། དྲུང་གི་གསུང་ནས་ཀྱང་ཞྭ་དམར་ཅན་གཉིས་ལུང་བསྟན་འདུག་པའི་གཅིག་རང་རེ་ཡིན་སྙམ་པ་ཡོད་གསུངས། ཡང་གཟིམ་ཁང་གོང་མར་ལན་ཅིག་རི་ཁྲོད་པ་ལ། ངས་བདེ་མཆོག་ལུས་དཀྱིལ་འདི་ཕྱིན་ཅི་མ་ལོག་པ་ཞིག་ད་སྒོམ་ཤེས་གསུངས། དེའི་རྒྱུ་མཚན་ཅི་ལགས་ཞུས་པས།

འདང་ཞག་བདེ་མཆོག་ཞལ་བཞི་ཕྱག་བཅུ་གཉིས་པ་ཞིག་གི་སྐུ་ལ་ཡུལ་སུམ་ཅུ་སོ་བདུན་གྱི་ལྷ་རྣམས་མེ་ལོང་དུ་གཟུགས་བརྙན་ཤར་བ་བཞིན་དུ་གསལ་བ་ཞིག་བྱུང་གསུངས། ཡང་དགོངས་ཇའི་གྲལ་ཞིག་ཏུ་གཟིམ་ཁང་གི་ནང་འདི་དེ་བཞིན་གཤེགས་པའི་སྐུའི་ཐམ་འགག་ནམ་འགག་ཏུ་སོང་བའི་གཙོ་བོ་དེ། དྲུང་ཆོས་རྗེས་བྱས་པ་ཞིག་མཐོང༌། ཡང་གཟིམ་ཁང་གོང་མར་ནུབ་ཅིག་གི་རྨི་ལམ་ན། བྱང་ཕྱོགས་ལྕང་ལོ་ཅན་གྱི་གནས་ཡིན་ཟེར་བ་ཞིག་ཏུ་ཕྱིན་པས་དེ་ན་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་དང་རྗེ་དུས་གསུམ་མཁྱེན་པ་ལ་སོགས་པའི་བླ་མ་རྣམས་བཞུགས་འདུག་གསུངས། ཡང་ནུབ་གཅིག་གཟིམ་ཁང་གོང་མ་ན་བཞུགས་དུས་རྨི་ལམ་ན། རྗེ་བཙུན་མ་མཁའ་སྤྱོད་མ་དངོས་ཡིན་སྙམ་པ་བྱུང་ནས། རུས་རྒྱན་དང་ཌཱ་མ་རུ་བསྣམས་ཏེ། ཨུ་རྒྱན་དུ་ཕྱིན་པས། སློབ་མ་ཡང་གཅིག་གཉིས་ཙམ་གྱིས་ཕྱི་ལ་སླེབ་ཡོང་བའི་སྣང་བ་བྱུང༌། ཞག་བདུན་ཙམ་གྱི་བར་དུ་ཏིང་ངེ་འཛིན་འཕེལ་བ་དང༌། ཨུ་རྒྱན་གྱི་སྣང་བ་བྱུང་གསུངས། ཡང་ལན་ཅིག་སྐུ་ཁམས་བསྙུང་བ་ལ་རྗེ་བཙུན་མ་སྒྲོལ་མ་ལ་གསོལ་བ་བཏབ་པས། རྗེ་བཙུན་མ་རྒྱན་བསམ་གྱིས་མི་ཁྱབ་པས་བརྒྱན་པ་ཤར་ལྷོ་མཚམས་སུ་གཟིགས་པ་དང༌། ནང་ཐམས་ཅད་དྲི་བཟང་པོའི་ངད་ཀྱིས་ཁྱབ་པ་བྱུང༌། ཏིང་འཛིན་ཤིན་ཏུ་དངས་པ་བྱུང་སྟེ། རྗེ་བཙུན་མ་སྒྲོལ་མ་འདི་སྐྱེ་བ་བདུན་དུ་བར་མཆོད་པའི་ཡི་དམ་ཡིན་ངོ་ཤེས་པར་འདུག་གསུངས། ཡང་དུས་གཏོར་ཞིག་གཏོང་བའི་དུས་སུ་བུ་དགོན་གྱི་རྒྱབ་རིའི་རྩེ་མོའི་ཐད་ཀ་ལ། དཔལ་ཡེ་ཤེས་ཀྱི་མགོན་པོ་ཕྱག་བཞི་པ་ནམ་མཁའི་ཁམས་གང་བ་ཙམ་ཞིག་ལ། འཁོར་སྤྲིན་ཕུང་འཐིབས་པ་ཙམ་ཞལ་གཟིགས། གཙོ་བོའི་ཕྱག་གཡས་པའི་རལ་གྲི་དང༌། ཨག་ཚོམ་ལས་ཡེ་ཤེས་ཀྱི་མེ་དཔུང་དམར་འུ་རུ་རུ་འབར་གིན་འདུག་གསུངས། ཡང་བསོད་ནམས་བཟང་པོ་ཁྱོད་ཀྱིས་རྗེ་བཙུན་མ་སྒྲོལ་མ་ཨེ་མཐོང་གསུངས། མ་མཐོང་ལགས་ཞུས་པས། ད་ལྟ་མདུན་གྱི་ནམ་མཁའ་འདི་ན་རྒྱན་ཆ་ལུགས་དང་བཅས་པ་བཞུགས་འདུག

།ཁྱོད་དམ་ཚིག་གཙང་བས་བཤད་པ་ཡིན་གསུངས། ཡང་དབྱར་ཞིག་རྒྱལ་བ་རིགས་ལྔའི་ཞལ་གཟིགས་པ་ལ་དང་པོའི་གཙོ་བོ་དེ་རྣམ་པར་སྣང་མཛད། གཉིས་པ་མི་བསྐྱོད་པ། གསུམ་པ་རིན་ཆེན་འབྱུང་ལྡན། བཞི་པ་སྣང་བ་མཐའ་ཡས། ལྔ་པ་དོན་ཡོད་གྲུབ་པས་གཙོ་བྱས་པ་ལ། གཞན་རིགས་ལྔས་འཁོར་བྱས་པ། སྐུ་མདོག་ནི་གཙོ་བོ་རྣམས་དང་མཐུན་པར་འདུག་གསུངས། དེ་ཡིན་པའི་རྒྱུ་མཚན་འཁོར་ལོ་ལྔའི་ཕོ་བྲང་དུ་རླུང་སེམས་ཀྱི་དངས་མ་འདུས་པའི་རྟགས་སུ་འདུག་གསུངས། ཡང་བཅོམ་ལྡན་འདས་ཐུབ་པ་ཆེན་པོ་ལ་བསྐལ་བཟང་གི་སངས་རྒྱས་སྟོང་གིས་བསྐོར་བ་གཟིགས། དེ་སྤྲུལ་སྐུའི་རྩ་གནས་སུ་རླུང་སེམས་འདུས་པའི་བརྡར་འདུག དེའི་རྗེས་ལ་གསང་སྔགས་བླ་མེད་ཀྱི་དཀྱིལ་འཁོར་མང་པོ་གཟིགས་གསུངས། འདི་རྣམས་རླུང་སེམས་དབུ་མར་ཚུད་པའི་བརྡར་འདུག་གསུངས། ཡང་བྱི་བ་ལོ་ལ་སློབ་དཔོན་གཡའ་བཟང་པ་དང་མཇལ་དུས། མདངས་ཤར་ཕྱོགས་འདི་ནས་རྗེ་བཙུན་མ་དང༌། བུ་མོ་མཛེས་མ་མང་པོ་ཤོན་དང་གླུ་གར་དཔག་ཏུ་མེད་པ་བྱེད་གིན་འདུག་པ་རྨིས། ཁོང་དམ་ཚིག་གཙང་བའི་རྟགས་སུ་འདུག་གསུངས། ཡང་ནུབ་ཅིག་དགའ་ལྡན་དུ་བྱམས་པ་དང་མཇལ། དེ་ན་རྗེ་དུས་གསུམ་མཁྱེན་པ་ལ་སོགས་པའི་བླ་མ་གོང་མ་རྣམས་བཞུགས་འདུག བྱམས་པའི་ཞལ་ནས་བུ་བདེ་བར་འོངས་སམ་གསུངས། ལྷའི་བུ་དང་བུ་མོ་མང་པོ་གཏད་ནས་འདི་རྣམས་ལ་ཆོས་སྟོན་གསུངས་པ་རྨིས། ཡང་ནུབ་ཅིག་འཛམ་བུའི་གླིང་གི་དགེ་བའི་བཤེས་གཉེན་མང་པོ་དགའ་ལྡན་དུ་འབྱོན་གྱིན་འདུག་པ་རྨིས། ངས་ཀྱང་ཌཱ་མ་རུ་དང་རུས་རྒྱན་བསྣམས་ནས་དགའ་ལྡན་དུ་ཕྱིན་པ་ཞིག་རྨིས། འདིར་བཅོམ་ལྡན་འདས་བྱམས་པ་ལ་མོས་པ་བྱས་པས་མི་བཟང་པོ་རྣམས་དེར་འགྲོ་བ་ཡིན་པར་འདུག་སྙམ་པ་བྱུང་གསུངས། ཡང་ནུབ་ཅིག་སྨར་ཁམས་སྨད་ཀྱི་ས་ཆ་ཞིག་ན་ཁང་པ་བཟང་པོ་ཞིག་བྱས་འདུག་པའི་ནང་ན། ཆོས་སྐྱོང་བེར་ནག་ཅན་སྔར་བས་ཆས་བཟང་བ་ཞིག་དང༌། མི་དཀར་སེང་བ་གཅིག་དང་གཉིས་འདུག་པ་ལ།

ངས་དེ་གཉིས་ལ་མཁར་ལན་འདི་ལ་དཀའ་ལས་ཆེན་པོ་ཞིག་བྱས། ང་གཅིག་ཀྱང་མ་རེད་པ་མེད་བྱས་པས། མི་དཀར་པོ་དེ་ན་རེ། ད་རུང་དུམ་པ་ཡོད་ཟེར། ད་གཅིག་ཀྱང་མེད་བྱས། དེ་ནས་ངས་དེ་གཉིས་ལ་ཁམས་སུ་ཕྱིན་ན་འགྲོ་དོན་འཕེལ་ལམ། འདིར་བསྡད་ན་འགྲོ་དོན་འཕེལ་བྱས་པས། ཆོས་སྐྱོང་ན་རེ། ཁམས་སུ་འགྲོ་དོན་འཕེལ་པོ་ཡོང་སྟེ། ལམ་ལ་ཁག་པོ་ཡོང་ཟེར། འོ་ན་འདིར་བསྡད་ན་འགྲོ་དོན་འཕེལ་ལམ་བྱས་པས། སྐུ་ཚེ་རིང་པོ་མི་ཡོང་ཟེར། ཇི་ཙམ་ཐུབ་བྱས་པས། དྲུག་ཅུ་རྩ་དྲུག་གམ་རྩ་བདུན། དེ་ལ་བར་ཆད་མ་བྱུང་ན་བརྒྱད་ཅུ། དེ་ལ་བར་ཆད་མ་བྱུང་ན་དགུ་བཅུ་ཐུབ་ཟེར། ལར་རྨི་ལམ་ལ་ཏིག་པ་མེད་དེ། ལོ་གཅིག་ཙམ་ཁམས་བཟང་པོར་ཡོང་གསུངས་ཏེ། ལོ་གཅིག་སྐུ་ཁམས་བཟང་བར་བྱུང༌། ལར་ང་ཁམས་བཟང་དུས་ཀྱི་ཏིང་ངེ་འཛིན་གྱི་རྩལ་འདི་རྣམས་བཤད་ན་གཞན་གྱི་བློར་མི་ཤོང་གསུངས། གཞན་ཡང་ཡི་དམ་དང་ཆོས་སྐྱོང་དང་ཞིང་ཁམས་གཟིགས་ཚུལ། འདས་མ་འོངས་ཀྱི་དགེ་མི་དགེ་དང་གཞན་གྱི་སེམས་ཤེས་པ་ལ་སོགས་མང་དུ་གསུངས་ཏེ། མདོར་བསྡུས་ཙམ་ཡི་གེར་བཀོད་ཅེས་འབྱུང༌། བླ་མ་རིན་པོ་ཆེ་ཉིད་ཀྱིས་འོད་གསལ་དང་ཏིང་ངེ་འཛིན་གྱི་ངང་ནས་སྲིད་པ་བར་དོའི་ལུས་གཟིགས་ཚུལ་ནི། བདེ་ཆེན་ན་བཞུགས་པའི་དུས་ནང་པར་ཐོ་རངས་འོད་གསལ་གྱི་ངང་ནས་གསང་ཕུ་བའི་ཁམས་པ་དགེ་བཤེས་ཕར་ཚད་གཉིས་ཤེས་པ་ཞིག་ཡོད་པ་དེ། སྤྱིལ་པོའི་ནང་དུ་རྒྱང་སྟེ་བྱུང༌། འདི་མཚམས་ཁང་དུ་ཡོང་བ་ཅི་ཡིན་སྙམ་པ་ལ། དེ་མ་ཐག་ཏུ་བར་དོའི་རྣམ་ཤེས་ཡིན་པར་ངོ་ཤེས་ནས། ཁོའི་རྣམ་ཤེས་དེ་ཏིང་ངེ་འཛིན་གྱིས་བཟུང་ནས། ཆོས་བཤད་དང་གདམས་པ་བཏབ་པས། ཁོ་ན་རེ། ཁྱེད་ང་མ་བཟུང་ང་ལས་ཀྱི་དབང་གིས་སྐད་ཅིག་ཀྱང་སྡོད་ས་མེད་ཟེར། ད་འོ་ན་ཁྱོད་རང་ཡང་ཕར་ཕྱིན་ལ་སོགས་པ་ཤེས་པ་ཡིན་མོད། བཅོམ་ལྡན་འདས་བྱམས་པ་མགོན་པོ་ཡིད་ལ་གྱིས། ངས་ཀྱང་ཏིང་ངེ་འཛིན་གཏད་བྱས་པ་ཡིན་ཏེ། སྔར་བལ་ཡུལ་དུ་ཚོང་ལ་ཕྱིན་པའི་བག་ཆགས་ཀྱིས་བལ་པོ་ཕྱོགས་ལ་སོང་པ་འདྲ་བ་ཞིག་བྱུང་གསུངས།

ཡང་ཕུག་མོ་ཆེར་བསྒོམ་པའི་དུས་སུ། སྒོམ་ཆེན་རྒྱལ་མཚན་དཔལ་བྱ་བ་ཤི་ནས། རྣམ་ཤེས་ངའི་ཐུགས་ཀར་འཕོ་ནུས་པ་བྱུང༌། ངས་གདམས་ངག་བཏབ་པས་གནམ་སྟོད་ཀྱིས་ཆར་མི་ལུས་ཞིག་ཐོབ་གསུངས། ཡང་གནས་ནང་དུ་གཉན་གོག་པའི་ཕ་ཇོ་དགོས་རིན་པའི་དུས་སུ། ངས་ཕ་ཇོ་དེ་ལ་ཕན་ཐོགས་པར་ཡོད་པ་གསུངས། དེ་ཅི་ལགས་ཞུས་པས། མདངས་པ་མཚུར་ཕུའི་སྐུ་འབུམ་གཉིས་པོའི་སྟེང་ན་རུས་རྒྱན་དང་ཌཱའ་མ་རུ་དང་བཅས་ནས་གར་བྱེད་ཅིང་ཏིང་ངེ་འཛིན་གྱི་རྩལ་སྦྱོང་གིན་འདུག་པའི་དུས་སུ༌། མི་རྒད་པོ་རལ་པ་ཅན་ཞིག་གིས་ངའི་རྐང་པ་ལ་རེག་རེག་པ་ཞིག་བྱུང་གསུངས། དེ་ཁོ་ཤི་ཁར་ང་ལ་མོས་པའི་རྟེན་འབྲེལ་དུ་འདུག་གསུངས། ཡང་གཟིམ་ཁང་གོང་མ་ན་བཞུགས་དུས་བྱེ་ལུང་པའི་དགེ་སློང་རིན་བླ་གུམ་པས་ཁོའི་རྣམ་ཤེས་ངའི་རྩར་བྱུང༌། ངས་འཆི་དུས་བླ་མའི་རྣལ་འབྱོར་དང་མ་བྲལ་བར་བྱས་ཟེར། དེའི་རྟེན་འབྲེལ་གྱིས་གནམ་སྨད་ཀྱི་ས་ཆར་བུ་ཞིག་ཏུ་སྐྱེས་གསུངས། པཀྴི་རྒྱལ་མཚན་འབུམ་གྱི་བུ། འབུམ་སྐྱབས་དེ་ཡོན་བདག་བཀྲ་ཤིས་འབུམ་གྱི་སྐྱེ་བ་ཡིན་པར་འདུག །མི་ལུས་ཐོབ་པ་དེ་འཆི་ཁར་ང་ལ་དབང་བསྐུར་ཞིག་ཐོབ་པ་དེའི་ཕན་ཡོན་དུ་འདུག་གསུངས། ཡང་གནས་ནང་དུ་ཡོན་བདག་ཁྲོ་བོ་འབུམ་ཤི་དུས་ཁོའི་རྣམ་ཤེས་ངའི་རྩ་རུ་བྱུང་བ་ལ། གདམས་ངག་བཏབ་པས་དགའ་བ་གདོང་གི་མངར་མི་ལུས་ཐོབ་སྙམ་པ་ཞིག་བྱུང༌། ཡང་ཁྲམ་རས་གུམ་དུས་ཁོའི་རྣམ་ཤེས་ངའི་རྩར་བྱུང་བ་ལ་ཁོང་དེ་དུས་ལམ་ལོག་པ་ཞིག་ལ་འགྲོ་ལ་ཁད་འདུག་པ་ལ། ངས་ཆོས་བཤད་ཅིང་གདམས་པ་བཏབ་པས། ཁམས་ཀྱི་ཁོ་རང་གིས་ཆའི་ཁང་པ་སྒོ་སྐྱ་ཐ་ལེ་བ་ཞིག་ཏུ་སོང་སྟེ། མི་ལུས་ཞིག་ཐོབ་སྙམ་པ་བྱུང་གསུངས། ལར་དེ་ལ་སོགས་པའི་བར་དོའི་རྣམ་ཤེས་མང་དུ་གཟིགས། བླ་མ་གྲུབ་ཐོབ་ཆེན་པོ་དེ་ཉིད་ཀྱིས། ཞིང་ཁམས་འདིའི་གདུལ་བྱ་འབྲེལ་བ་ཅན་རྣམས་སྨིན་གྲོལ་གྱི་ལམ་ལ་བཀོད་དེ། སེམས་ཅན་རྟག་འཛིན་ཅན་རྣམས་ལ་མི་རྟག་པ་སྟོན་པའི་ཕྱིར་དང༌།

ལེ་ལོ་ཅན་རྣམས་བརྩོན་འགྲུས་ལ་བསྐུལ་བ་དང༌། ཆོས་ཉིད་སྒྱུ་མ་ལྟ་བུའི་ངང་ནས་སངས་རྒྱས་ཀྱི་ཞིང་སྦྱོང་བ་དང༌། སེམས་ཅན་སྨིན་གྲོལ་མཛད་པའི་ཆེད་དུ། རྡོ་རྗེའི་སྐུ་ལ་འདས་གྲོངས་མི་མངའ་ན་ཡང༌། གླང་ལོ་ཟླ་བ་གཉིས་པའི་ཚེས་ལྔ་དྲུག་ནས་སྐུ་ཁམས་ཅུང་ཟད་མ་བདེ་བའི་ཚུལ་བསྟན། བུ་སློབ་རྣམས་ཀྱིས་ཀྱང་གསོལ་བ་འདེབས་པ་དང༌། སྐུའི་རིམ་གྲོ་ཞག་ཉི་ཤུ་ཙམ་གྱི་བར་དུ་རྒྱུན་མ་ཆད་པར་བྱས། སློབ་དཔོན་གཡའ་བཟང་བ་ལ་སོགས་པའི་སྨན་པ་མཁས་པས་ཀྱང་གསོ་དཔྱད་མང་དུ་བྱས་ན་ཡང༌། སྙིགས་མའི་དུས་ཀྱི་གདུལ་བྱ་རྣམས་སྐལ་པ་དམན་པ་ལ་བརྟེན་ནས། བདེ་བར་གཤེགས་པའི་ཚུལ་བསྟན་ཁར་རི་ཁྲོད་པ་སོགས་བུ་སློབ་རྒན་པ་ཁ་ཡར་དང༌། ཉེ་གནས་གཉིས་ལ་སོགས་པ་རྣམས་ལ་ཞལ་ཏ་བྱོན་པ་ནི། རང་རེ་ཡང་སྔར་གྱི་རྨི་ལྟས་ལ་སྐུ་ཚེ་འདི་ལས་རིང་ཙམ་ཐུབ་སྙམ་པ་ཡོད་ ནའང༌། ད་ལན་ནད་བུ་འདིས་གཏུགས་བྱུང་བས། ཨེ་ཐོན་ཡང་མི་ཤེས་པར་འདུག་པས། གལ་ཏེ་གཤེགས་ན་གཤེགས་ཁར་གཞན་གྱི་གསོལ་འདེབས་དགོས་པ་དེ་ང་མིན། པུར་ལ་དབང་བསྐུར་དང་ཆོ་ག་བདུན་ཚིགས་དགོས་པ་དེ་ང་མིན། པུར་འདི་ལ་ཞག་གསུམ་དུ་མ་རེག་པར་ཅམ་མེ་ཞོག །དེ་ནས་པུར་ཆས་ལེགས་པོ་ཞིག་གྱིས། དར་དམར་པོའི་ན་བཟའ་ཞིག་གསོལ། །དེའི་སྟེང་དུ་རུས་རྒྱན་གསོལ་ལ་ཁྲིའི་སྟེང་དུ་བཞུགས་སུ་ཆུག་ལ། ཁྱེད་དམ་ཚིག་གཙང་བ་བཅུ་ལྷག་ཅིག་གིས་མཆོད་པ་ཕུལ་ལ་གསོལ་བ་ཐོབ། ང་དག་པ་སངས་རྒྱས་ཀྱི་ཞིང་དུ་འགྲོ་བ་ཡིན་པས་མྱ་ངན་དང་ངུ་འབོད་མ་བྱེད་པར་ཉིན་མཚན་མེད་པར་བླ་མ་ལ་གསོལ་བ་ཐོབ། སྐྱེ་མེད་ཀྱི་ངང་དུ་འགག་མེད་ཀྱི་རྩལ་སྦྱོང་གྱིས་ཐམས་ཅད་འཆི་བ་མིན་པ་འགྲོ་ས་མེད་པ་ཡིན་པས། ད་ཕྱིན་ཆད་སློབ་དཔོན་དགེ་སློང་ལ་ང་ཇི་ལྟར་འཁུར་བ་བཞིན་ཁུར། ཁྱེད་རྣམས་རི་ཁྲོད་འདིར་སྡོད་ལ། རབ་རྣམས་ཀྱིས་མཚམས་ལོ་གསུམ་གསུམ་གྱིས། འབྲིང་རྣམས་ཀྱིས་རི་མི་འབབ་ལོ་གསུམ་གསུམ་གྱིས། ཐ་མ་རྣམས་ཀྱིས་ཀྱང་དབྱར་བཞུགས་དགུན་བཞུགས་མ་ཆག་པར་གྱིས་ལ་དགེ་སྦྱོར་ལ་འབུངས།

དེ་ལྟར་བྱས་ན་བླ་མའི་ཐུགས་དགོངས་རྫོགས་པ་ཡིན། ཕ་ལ་བུ་སྐྱེས་པ་ཡིན་གསུངས། ངའི་པུར་འདི་ཡང་མ་བཞུ་བར་གཟིམ་ཁང་འོག་མའི་ནུབ་ཕྱོགས་སུ་མཆོད་ཁང་ཀ་བཞི་མ་ཞིག་གི་ནང་དུ། དངུལ་གྱི་འབུམ་པ་ཆུང་ངུ་ཞིག་གྱིས་ལ་དེའི་བུམ་པའི་ནང་དུ་བཞུགས་ལ་ཞལ་ཤར་དུ་སྟོན། དར་དམར་པོའི་ན་བཟའི་སྟེང་དུ་རུས་རྒྱན་གསོལ། མདུན་དུ་དམ་ཚིག་གི་རྡོ་རྗེ་དྲིལ་བུ་ཀ་པཱ་ལ་བདུད་རྩིས་བཀང་བ་དང་ཌཱ་མ་རུ། ཤམ་བུའི་ཐད་ཀར་མཁའ་སྤྱོད་མའི་སྐུ་བཞུགས། དེའི་རྟེན་འབྲེལ་ནི་སྨར་ཁམས་སྨད་ལ་སོགས་པའི་ས་ཆ་དབེན་པ་ཞིག་ཏུ་ཕྱིན་ནས་སྒྲུབ་པ་རྩེ་གཅིག་ཏུ་བྱས་ན། སྐྱེ་བ་འདི་ལ་མཁའ་སྤྱོད་ཀྱི་དངོས་གྲུབ་ཐོབ་པ་ཡི་དམ་ལྷའི་ལུང་བསྟན་པ་ཡོད་པ་ཡིན་ཏེ། ད་ལན་བར་ཆད་ཅིག་བྱུང་བས་དེའི་ཐོག་ཏུ་མ་སོང་ནའང༌། བར་དོར་མཁའ་སྤྱོད་ཀྱི་དངོས་གྲུབ་ཐོབ་ངེས་པར་འདུག་པས་དེ་བཞིན་གྱིས། མཁའ་སྤྱོད་ཀྱི་དངོས་གྲུབ་ཐོབ་པའི་གང་ཟག་དེ་དང་འབྲེལ་ཚད་དོན་ལྡན་དུ་འགྲོ་བ་ཡིན་གསུངས། 

གཞན་ཡང་ཐུགས་དམ་གྱི་རྟེན་དང་ཕྱག་དཔེ་རྣམས་བཞུགས་སུ་ཆུག །སྐུ་འབུམ་དེ་ཡང་གང་གིས་མཐོང་བ་དང༌། ཐོས་པ་དང༌། མོས་པ་ཐམས་ཅད་ངས་འདྲེན་པའི་སྨོན་ལམ་བཏབ་ཡོད་པ་ཡིན། གཞན་ཕྱི་རྟེན་ནང་རྟེན་ལ་སོགས་པ་གང་ཡང་མ་བཞེངས། གལ་ཏེ་བཞེངས་ན་དམ་ཚིག་མེད་གསུངས། ཕྱག་རྫས་ཀྱི་དངོས་པོ་དམ་དུམ་ཡོད་པ་འདི་རྣམས་ལ་ཚོགས་གལ་ཆེ་བས་གྱིས། ངས་ཞལ་ཏ་བྱས་པ་འདི་རྣམས་བྱས་ན་ཤུལ་དུ་དག་བར་འདུག་ཅིང༌། ང་རང་དངོས་བཞུགས་པ་དང་འདྲ་གསུངས། གཞན་ཡང་དེ་དུས་དྲུང་ན་ཡོད་པ་རྣམས་ཀྱིས་ཐུགས་དམ་གྱི་ལྟས་ཇི་འདྲ་གདའ་ཞུས་པས། མདངས་ཞག་སངས་རྒྱས་སྨན་པའི་རྒྱལ་པོ་ཇོ་བོའི་སྐུ་ཚད་ཙམ་ཞིག་ལ་སྨན་བླ་དཔག་ཏུ་མེད་པས་བསྐོར་བ་ཞིག་གཟིཌ་གསུངས། ཡང་ཉིན་ཅིག་ཤར་ཕྱོགས་འདི་ན་འོད་དཀར་པོ་ཞིག་བྱུང་བ་དང༌། དེའི་མོད་ལ་དེ་བཞིན་གཤེགས་པའི་སྐུས་ཐམ་འགག་ནམ་འགག་ཏུ་སོང་གསུངས། ཡང་དེའི་རྗེས་ལ་ངས་རི་དཀར་པོ་ཞིག་གི་རྩེ་མོར་ཕྱིན་པ་དང༌། དེ་ན་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་ཞིག་འདུག ། དེའི་ནང་དུ་ཕྱིན་པ་དང་བཅོམ་ལྡན་འདས་བྱམས་པ་མགོན་པོ་དང༌། རྗེ་དུས་གསུམ་མཁྱེན་པ་ལ་སོགས་པའི་བླ་མ་གོང་མ་རྣམས་བཞུགས་འདུག་གསུངས། ཡང་དེ་རིང་སུམ་ཅུ་རྩ་གསུམ་གྱི་གནས་རྣམས་གཟིགས་གསུངས།། ཡང་དེའི་རྗེས་ལ་ནུབ་ཅིག་རྨི་ལམ་ན། ཚེ་དཔག་མེད་གཙོ་བོ་གཉིས་འགྱུར་ཙམ་ཞིག་ལ་ཚེ་དཔག་མེད་བསམ་གྱིས་མི་ཁྱབ་བས་བསྐོར་བ་ཞིག་གཟིགས་གསུངས། དེ་ལ་སོགས་པ་རྗེ་བཙུན་མ་སྒྲོལ་མ་དང༌། དཔའ་བོ་མཁའ་འགྲོ་ཆོས་སྐྱོང་བསམ་གྱིས་མི་ཁྱབ་པ་གཟིགས་པ་ཐམས་ཅད་ཤིན་ཏུ་རྒྱན་བཟང་བར་འདུག །སྔར་ཡིད་དམ་ཆོས་སྐྱོང་རྣམས་རྒྱན་བཟང་ན་ཁམས་བཟང་བ་ཞིག་ཡོད་པ་ཡིན་ཏེ། ད་ལན་རྒྱན་བཟང་བ་འདི་འཆི་ཁར་ཕྱིན་པའི་བསུ་བར་འདུག་གསུངས། དེ་དུས་ཟླ་བ་གཅིག་ཙམ་གྱི་བར་དུ་ནམ་མཁའ་ལ་འཇའ་ཁ་དོག་ལྔ་རྒྱུན་མ་ཆད་པར་བྱུང༌། འཇའ་ཚོན་འདི་རྣམས་དཔའ་བོ་མཁའ་འགྲོའི་འོད་ཟེར་དུ་འདུག་གསུངས།

གཞན་ཡང་སྒྲ་དང་ས་གཡོ་བ་ལ་སོགས་པ་དང་ཕྱི་ན་ཡོད་པ་རྣམས་ཀྱིས་ཀྱང་དྲི་བཟང་པོའི་ངད་ཀུན་གྱིས་ཚོར་བ་དང༌། ངོ་མཚར་བའི་ལྟས་བསམ་གྱིས་མི་ཁྱབ་པ་བྱུང་ངོ༌།། ཡང་དེའི་རྗེས་སུ་དགོངས་ཇ་ཁ་ཙམ་ན་ད་འཆི་ཁར་ཕྱིན་པས་ཉམས་དགའ། དཔའ་བོ་མཁའ་འགྲོ་སྤྲིན་ཕུང་འཐིབ་འཐིབ་བྱོན་ཕྱག་རྒྱ་ཆེན་པོ་ནམ་མཁའ་ལྟར་སོང་གསུངས། ཡང་དེའི་རྗེས་ཐོ་རངས་ཀྱི་ཆ་ལ་སླེབ་པ་དང༌། སྤྱན་བར་སྣང་ལ་ཧྲིག་གེ་གཟིགས་ནས་བཅོམ་ལྡན་འདས་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་བྱོན་གསུངས། འཁོར་ལོ་བདེ་མཆོག་གི་ཐང་སྐུ་དང༌། མཁའ་སྤྱོད་མའི་ཐང་སྐུ་གཉིས་ཞལ་ཁེབ་སོལ་མཆོད་པ་ཞིག་ཤོམས་གསུངས། དེ་ནས་དགུང་ལོ་དྲུག་ཅུ་རྩ་བདུན་ལ་འབྱུང་བ་འཁྲུགས་པ་ལ་སོགས་པའི་སྐྱོན་གྱིས་གནོད་པ་མེད་པར་ས་མོ་གླང་གི་ལོ་ཟླ་བ་གསུམ་པའི་ཚེས་བཅུ་དགུའི་ཉི་མ་ཤར་དྲོས་ཙམ་ལ་སྤྲུལ་པའི་སྐུའི་དཀྱིལ་འཁོར་བསྡུས་ཏེ་ཆོས་ཀྱི་དབྱིངས་སུ་གཤེགས་སོ།། དེ་ནས་བུ་སློབ་རྣམས་ཀྱིས་སྔར་གྱི་ཞལ་ཏ་འབྱོན་པའི་ལུགས་བཞིན་དུ་གདུང་གི་དྲུང་དུ་མོས་གུས་རྩེ་གཅིག་པའི་སྒོ་ནས་མཆོད་པ་བཤམས་ཤིང་གསོལ་བ་བཏབ། ཉི་ཤུ་གསུམ་གྱི་ཉིན་པར་གདུང་འདབ་བྱས་དུས། ནམ་མཁའ་ཤིན་ཏུ་དངས་པ་ལ་འཇའ་ཁ་དོག་སྣ་ལྔ་ཡོད་པའི་ནང་ནས་མེ་ཏོག་གི་ཆར་པ་འདབ་མ་ལྔ་པ་དང་བརྒྱད་པ་ལ་སོགས་ཁ་དོག་སྣ་ཚོགས་པ་བབ་པ་གྲལ་ན་ཡོད་པ་ཐམས་ཅད་ཀྱིས་མཐོང་བར་གྱུར། གཞན་ཡང་ཏིང་ངེ་འཛིན་ཡོད་པ་རྣམས་དེ་དུས་ལྷག་པར་དངས་པ་དང༌། མེད་པ་རྣམས་ལའང་དགེ་སྦྱོར་སྐྱེས་པ་བྱུང༌། དེ་ནས་ཟླ་བ་གཅིག་གི་བར་དུ་གདུང་ལ་གསོལ་བ་བཏབ་པ་ལ། དེ་དུས་ཟླ་བ་བཞི་པའི་ཚད་པའི་སྒང་ཡིན་ཀྱང་པུར་ལ་དྲི་ང་བའི་སྐྱོན་མེད་པར་དྲི་བཟང་པོའི་ངད་དང་བཅས་ཏེ། སྐུ་ཤའི་མདོག་མ་འགྱུར་བར་ཀུན་གྱིས་མཐོང་བས་ཡ་མཚན་དུ་གྱུར། དེ་ནས་ཟླ་བ་བཞི་པའི་ཚེས་བཅུ་དགུའི་ཉིན་པར་དཔལ་ལྡན་འབྲས་སྤུངས་གསེར་གྱི་མཆོད་རྟེན་ནོར་བུ་རིན་པོ་ཆེས་སྤྲས་པའི་ནང་དུ་པུར་གདན་དྲངས་ཏེ་བཞུགས་པའི་དུས་སུ།

ནམ་མཁའ་ལ་འཇའ་ཁ་དོག་ལྔ་པ་དར་འཐེན་པ་འདྲ་བ་དང༌། འོད་ཆེན་པོ་ཉི་མའི་དཀྱིལ་འཁོར་ཤར་བ་འདྲ་བ་ནམ་མཁའ་ཁེངས་པ་དང༌། དེ་དུས་སྒོམ་ཆེན་ཞིག་གིས་གསོལ་བ་བཏབ་པས། སྐུ་འབུམ་གྱི་ནང་ན་རྗེ་བཙུན་མ་སྒྲོལ་མའི་སྙིང་པོ་དི་རི་རི་གྲགས་པ་ཐོས་པ་ བྱུང༌། གཞན་ཡང་ལྟས་ཁྱད་པར་ཅན་མང་དུ་བྱུང༌། དེ་ནས་ཟླ་བ་གཅིག་དང་ཞག་ཉི་ཤུའི་བར་དུ་མཆོད་པ་རྒྱུན་མ་ཆད་པར་ཕུལ། གསོལ་བ་རྩེ་གཅིག་ཏུ་བཏབ། ཟླ་བ་དྲུག་པའི་ཚེས་བཅུ་ལ་བུ་སློབ་བཟང་བ་རྣམས་འཚོགས་ཏེ། རབ་ཏུ་གནས་པ་བྱས་པའི་དུས་སུ། སྣང་བ་དག་པ་རྣམས་ཀྱིས་རིན་པོ་ཆེ་པའི་སྐུ་མཐོང་བ་དང༌། ཌཱའ་མ་རུའི་སྒྲ་ཐོས་པ་དང༌། ལ་ལས་ནམ་མཁའ་ལས་འོད་བྱུང་སྟེ། སྐུ་འབུམ་ལ་ཐིམ་པ་མཐོང་བ་ལ་སོགས་པ་ངོ་མཚར་བའི་ལྟས་མང་དུ་བྱུང་ངོ༌། །གསེར་གྱི་མཆོད་རྟེན་ཆེན་པོ་དེ་ཡང་གང་གིས་མཐོང་བ་ཐམས་ཅད་སྣང་བ་འགྱུར་བ་དང༌། མོས་གུས་ཅན་རྣམས་ཀྱིས་གསོལ་བ་བཏབ་པའི་དུས་སུ་དགེ་སྦྱོར་ཁྱད་པར་ཅན་ཤར་བ་དང༌། དེ་ལ་སོགས་པའི་བྱིན་རླབས་དང་ལྡན་པར་གྱུར་ཏོ།། བླ་མ་རིན་པོ་ཆེ་པ་ཉིད་ཞིང་ཁམས་གང་དུ་བཞུད་ཞུས་པས། བཅོམ་ལྡན་འདས་བྱམས་པ་མགོན་པོའི་དྲུང་ན། སྔར་གྱི་དུས་གསུམ་མཁྱེན་པ་ལ་སོགས་པའི་བླ་མ་གོང་མ་རྣམས་བཞུགས་འདུག་པས། བཅོམ་ལྡན་འདས་བྱམས་པ་ལ་ཆོས་ཞུ་བ་དང༌། བླ་མ་གོང་མ་རྣམས་ལ་མཇལ་བ་དང༌། སྔར་གྱི་སྨོན་ལམ་གྱི་སྟོབས་ཀྱིས་དེར་འགྲོ་བ་ཡིན། ཁྱེད་རྣམས་ཀྱང་དེར་སྨོན་ལམ་ཐོབ་གསུངས། དེར་བཅོམ་ལྡན་འདས་བྱམས་པ་མགོན་པོ་མཉེས་པར་བྱེད་ཅིང༌། ཏིང་ངེ་འཛིན་རྩལ་སྦྱོང་པ་དང༌། ལྷའི་ཚོགས་རྣམས་ལ་ཆོས་སྟོན་པ་ཡིན་གསུངས། དེའི་རྗེས་སུ་ཤར་ཕྱོགས་མངོན་པར་དགའ་བའི་ཞིང་ཁམས་ན་བཅོམ་ལྡན་འདས་མི་འཁྲུགས་པའི་དྲུང་དུ། དེ་བཞིན་གཤེགས་པ་མཉེས་པ་དང༌། བྱང་ཆུབ་སེམས་དཔའི་སྤྱོད་པ་སྤྱད་ནས་ཏིང་ངེ་འཛིན་གྱི་རྩལ་སྦྱོང་པ་ཡིན་གསུངས། དེ་ནས་བཟུང་སྟེ་སྐྱེས་རབས་ཐམས་ཅད་དུ་སངས་རྒྱས་ཀྱི་ཞིང་ཁམས་སྦྱོང་ཞིང༌།

གདུལ་བྱ་རྣམས་སྨིན་གྲོལ་གྱི་ལམ་ལ་འགོད་པ་ཡིན་གསུངས། དེའི་རྒྱུ་མཚན་ཡང༌། དེང་ནས་བཟུང་སྟེ་སངས་རྒྱས་མ་ཐོབ་བར།། འཇམ་དཔལ་དབྱངས་དང་སྤྱན་རས་གཟིགས་ལ་སོགས།། དེ་དག་ཀུན་གྱི་རྗེས་སུ་བདག་སློབ་ཅིང༌།། འགྲོ་བ་མ་ལུས་འདྲེན་པའི་བླ་མར་ཤོག། ཅེས་གསུངས་པས་སོ།། དེ་ལྟར་ཆོས་ཀྱི་རྗེ་གྲགས་པ་སེང་གེའི་རྣམ་པར་ཐར་པ་འདི་ནི། རྗེ་ཉིད་ཀྱི་སློབ་མའི་ཐུ་བོ་རི་ཁྲོད་པ་དར་མ་རྒྱལ་མཚན་གྱིས་རྗེ་གཤེགས་པའི་ལོ་དེ་ཉིད་ལ་གནས་ནང་དུ་མཛད་པའི་རྣམ་ཐར་ཉིད་བར་སྐབས་ཀྱི་ཚིག་སྣ་ཅུང་ཟད་བསྡུས་པ་ལས། འདི་ཚོ་བླ་མའི་གསུང་སྒྲོས་གྱུ་རུ་ལུགས་ཡིན་པས་གཞན་གྱིས་བཅོས་སླད་མ་བྱེད་གསུང་བ་འདུག་པ་བཞིན་བཅོས་སླད་མེད་པར་སོར་བཞག་ཏུ་བྲིས་པའོ།། །། ༈¿¿རྗེ་འདི་ལ་སློབ་མའི་ཚོགས་ཀྱང་མང་དུ་བྱུང་མོད་ཀྱི་ཕལ་ཆེར་རྗེ་རང་བྱུང་བ་དང་དཔོན་སློབ་ཐུན་མོང་གི་སློབ་མ་ཡིན་ལ། དེ་ལས་མཆོག་བཞིར་གྲགས་པ་ནི། རྟོགས་ལྡན་མགོན་རྒྱལ་བ། འཇམ་དབྱངས་ཆོས་རྡོ་རབ། གཡག་སྡེ་པན་ཆེན། མཁས་གྲུབ་དར་རྒྱལ་བ་རྣམས་སོ།། ༈¿¿རིག་པའི་རྩལ་རྫོགས་པ་རྟོགས་ལྡན་བསམ་གཏན་རིན་ཆེན་ནི། བུ་ཆེན་རྣམས་ཀྱི་ནང་ནས་རྟོགས་པ་མཐོ་བར་གྲགས་ཤིང་རྗེ་ཉིད་ཀྱི་ཞལ་ནས། ང་བས་ལྷག་པ་བསམ་རིན་ཡིན། །ཅེས་གསུངས་པའི་ལོ་རྒྱུས་ཀྱང་འདུག །ཐང་ལྷའི་ལྷ་ཕུར་བཞུགས་ནས་རིམ་གཉིས་ཀྱི་ཐུགས་དམ་ལ་གཞོལ་བའི་སྐབས་སུ་གཏུམ་མོའི་དྲོད་ཀྱིས་གངས་ཀྱི་རྩེ་ཞུ་སྟེ་ཐང་ལྷས་བདག་གི་གནས་མི་གཞིག་པར་ཞུ་ཞེས་གནས་གཞན་ཕུལ་ཞིང་རང་གཞན་གྱི་རྩ་རླུང་ཐིག་ལེ་ཐམས་ཅད་གཟིགས། སྔགས་ཀྱི་ཕྱག་ལེན་ཟིན་བྲིས་ཀྱང་འགའ་ཞིག་མཛད། གནས་དེ་ཉིད་དུ་ཕྱི་རབས་ལ་དགོངས་པའི་རྟེན་ངོ་མཚར་ཅན་བཞག་ནས་མྱ་ངན་འདས་ཞེས་གྲགས། ༈¿¿རྒྱལ་བ་རི་ཁྲོད་དར་མ་རྒྱལ་མཚན་ནི། ཐང་ལྷའི་ཉེ་ལོགས་སུ་ཡབ་བསོད་ནམས་མགོན་དང༌། ཡུམ་བཀྲ་ཤིས་ཀྱི་མིང་ཅན་གཉིས་ཀྱི་སྲས་སུ་འཁྲུངས་ཏེ།

ཡུམ་གྱི་རྨི་ལམ་དུ་རྒྱ་གར་གྱི་རྣལ་འབྱོར་པ་གཅེར་བུ་དར་དཀར་གྱི་ཨང་ག་རག་དང་ཅོད་པན་ཅན་གསེར་གྱི་རྣ་རྒྱན་དང་ལྡན་པ། ཐོད་པ་བདུད་རྩིས་བཀང་བས་ཕྱག་མཚན་པ་ཞིག་བུད་མེད་རྒྱན་གྱིས་བརྒྱན་པ་ལྔ་བརྒྱ་ཙམ་གྱིས་བསྐོར་ནས་གན་དུ་བྱོན་ནས་དབང་བསྐུར་ཆོས་བསྟན། རྫུ་འཕྲུལ་ཀྱང་བསྟན་ནས་འཁོར་རྣམས་གཅིག་ལ་གཅིག་ཐིམ་སྟེ་མཐར་རྣལ་འབྱོར་པ་གཅིག་པུར་གྱུར་ནས་རང་གི་སྨིན་མཚམས་སུ་ཐིམ་པ་རྨིས་པས་ཉམས་བཟང་པོ་རྐྱེན་གྱིས་མི་གནོད་པ་ཞག་བདུན་དུ་བྱུང་ཞིང༌། གཞན་ཡང་ངོ་མཚར་བའི་ལྟས་དུ་མ་བྱུང༌། སྐུ་གཞོན་ནུ་ཉིད་ནས་དད་པ་དང་སྙིང་རྗེ་ཆེ་བ། སྐུ་གསུང་ཐུགས་ཀྱི་རྟེན་ལ་དགའ་བ། དགེ་འདུན་ལ་གུས་པ། རང་སྡིག་པ་མི་སྤྱོད་པར་མ་ཟད་གཞན་བྱེད་པ་མཐོང་ནའང་བཟོད་གླགས་མེད་པས་བཟློག་པར་མཛད་པ་ལ་སོགས་པའི་ཡོན་ཏན་དུ་མ་དང་ལྡན་པ་ཞིག་གོ། དགུང་ལོ་དྲུག་བདུན་ལ་ཡིག་ཀློག་ལ་མཁས་པར་གྱུར། ཡུམ་རྒྱས་འབྲིང་ལ་སོགས་གཟིགས་པས་ཚིག་དང་དོན་རྟགས་རིམ་པར་ཐུགས་ལ་བྱོན། བླ་མ་རྨུག་སངས་རིན་ཆེན་བླ་མ་ལ་སོགས་བསྟེན། ཉིན་ཅིག་བྱིས་པ་ཟླ་བོ་དུ་མ་དང་བཅས་ནས་མེ་ཏོག་འཐུ་ཞིང་རྩེད་མོ་ལ་བྱོན་པས་ལུས་བརྡབས་ཏེ། བསྣད་པའི་སྡུག་བསྔལ་གྱིས་རྐྱེན་བྱས་ནས་སྐྱབས་སངས་རྒྱས་ཁོ་ནར་ངེས་པའི་ངེས་པ་ཤེས་པས་སངས་རྒྱས་ལ་སྐྱབས་སུ་སོང་ཞིང་ཚེ་རབས་དྲན་པའི་སྐྱོ་བ་སྐྱེས། གླུ་བླངས་པས་ལ་ལ་དག་ངོ་མཚར་དུ་འཛིན་ཞིང༌། ལ་ལ་དག་གདོན་གྱིས་བྱིན་གྱིས་བརླབས་པར་འཛིན། དེ་དང་ཉེ་བར་ཆོས་རྗེ་རང་བྱུང་རྡོ་རྗེ་དང་མཇལ་བས་འཕགས་པ་སྤྱན་རས་གཟིགས་སུ་མཐོང༌། དད་པ་དྲག་པོ་སྐྱེས་ནས་ཕྱགས་ཕྱིར་བདེ་ཆེན་སྟེང་དུ་བྱོན། ཆོས་རྗེས་མཁན་པོ་དང༌། མཁན་ཆེན་གཞོན་ནུ་བྱང་ཆུབ་པས་སློབ་དཔོན་མཛད་དེ། དགུང་ལོ་བཅུ་དགུ་ལ་རབ་ཏུ་བྱུང་ཞིང་བསྙེན་པར་རྫོགས། སྙེ་མདོ་བ་ཀུན་དགའ་དོན་འགྲུབ། བླ་མ་ཚུལ་རིན། ཆོས་རྗེ་གྲགས་པ་སེང་གེ།

རྒྱ་བྲག་ཆོས་རྗེ། མཁན་ཆེན་ནམ་མཁའ་རྒྱལ་མཚན། བླ་མ་བསོད་རིན། བྱང་ཆུབ་མགོན་པོ། བསོད་ནམས་སེང་གེ་ལ་སོགས་པའི་མཁས་པ་དང་གྲུབ་པ་དང༌། བཙུན་པའི་བླ་མ་མང་དུ་བསྟེན་ནས་མདོ་རྒྱུད་བསྟན་བཅོས་དུ་མའི་གསན་པ་རྒྱ་ཆེར་མཛད། ཁྱད་པར་མན་ངག་གཙོ་བོར་མཛད་ནས་སྒྲུབ་པ་ལ་ཐུགས་གཞོལ་བར་མཛད་ནས། རི་ཁྲོད་དབེན་པ་རྣམས་སུ་གཡེང་བ་རྣམ་པར་བཅད་ནས་བསྒོམས་པས་ཐམས་ཅད་ཀྱང་གུས་པར་གྱུར། དབུ་སྔས་ལ་མི་འཇོག་པ། རྒྱབ་སྟན་ལ་མི་བརྟེན་པ། ཆུ་དང་རྡོའི་དཀའ་ཐུབ། རླུང་སྦྱོར་ཟབ་མོས་དུས་འདའ་བ་རྣམས་ཀྱིས་བསྒྲུབ་པས་ཉམས་མྱོང་མང་དུ་སྐྱེས། ཁྱད་པར་རྩུབ་ཉམས་ཀྱིས་ཤིག་ནད་དྲག་པོ་ལོ་གསུམ། ཐུགས་རླུང་ལོ་གཉིས། འཛག་གེགས་ལོ་གཅིག་རྣམས་བྱུང་བ་ལ་ཐུགས་དམ་ཁོ་ནས་ཉམས་དེ་དག་ལས་གྲོལ་ནས་ཉམས་རྟོགས་མཆོག་ཏུ་གྱུར་པ་འཁྲུངས། རང་ཉིད་མི་གཡོ་བ་དང༌། གཤིན་རྗེ་གཤེད་དང༌། རྣམ་འཇོམས་ལ་སོགས་པར་གསལ་བས་བགེགས་བཏུལ་བ་དང༌། མགོན་པོས་པུས་མོ་བཙུགས་ཏེ་ཕྲིན་ལས་སྒྲུབ་པར་ཁས་ལེན་པ་དང༌། ཚེ་དཔག་མེད་དང་ཤཱཀྱ་ཐུབ་པ་ལ་སོགས་པའི་དག་པའི་སྣང་བ་མང་པོ་དང་གཞན་དག་གི་ཡུལ་དང་རིགས་དང་སྤྱོད་པ་དང་སེམས་ཀྱི་རྣམ་འགྱུར་རྣམས་མེ་ལོང་ལ་ཤར་བ་བཞིན་གསལ་བར་གཟིགས་པ་དང༌། རྫོགས་པའི་རིམ་པའི་ཏིང་ངེ་འཛིན་གྱི་རྩལ་ཕུན་སུམ་ཚོགས་པ་ལ་འབད་པ་མེད་པར་རང་ཉམས་སུ་སྤྱོད་པ་དང༌། ཆོས་རྗེ་རང་བྱུང་རྡོ་རྗེ་དང་རིན་པོ་ཆེ་ཟང་ཟང་ནེ་རིངས་པ་དྲི་མོལ་མཛད་པ་ན་ས་ར་ཧར་གཟིགས་པ་དང༌། བདེ་མཆོག་གི་དབང་ཞུས་པའི་ཚེ་ཧེ་རུ་ཀ་རྡོ་རྗེ་རྣལ་འབྱོར་མ་དང་བཅས་པར་གཟིགས་པ་དང༌། སྙེ་མདོ་བ་ལ་ཞི་བྱེད་བརྒྱུད་པ་ཕྱི་མ་གསན་དུས་དམ་པ་སངས་རྒྱས་མཁའ་འགྲོ་མ་བརྒྱ་རྩ་བརྒྱད་ཀྱིས་བསྐོར་བ་གཟིགས་པ་དང༌། རྟོགས་ལྡན་ཡེ་གཞོན་པ་ལ་སེམས་བསྐྱེད་ཞུས་པས་སྨྲ་སེང་དུ་གཟིགས་པ་ལ་སོགས་པ་བསམ་གྱིས་མི་ཁྱབ་པ་ཡོད། ཐང་ལྷའི་རི་ཁྲོད་ལ་སོགས་སུའང་ཡུན་རིང་དུ་བཞུགས།

དེ་ནས་ཕུག་མོ་ཆེའི་རི་ཁྲོད་དུ། ཆོས་རྗེ་གྲགས་པ་སེང་གེའི་ཞབས་ལ་གཏུགས། ཕྱགས་ཕྱིར་འབྲངས། གྲུབ་ཐོབ་ཆུ་སྒོམ་གྱི་བཞུགས་གནས་བདེ་ཆེན་སྟེང༌། གནས་ནང་ལ་སོགས་སུ་ཕྱགས་ཕྱིར་འབྲངས་ཏེ། བསྙེན་སྒྲུབ་དང༌། སྙིང་ཐིག་དང༌། མཁའ་སྤྱོད་བསྙེན་སྒྲུབ་ལ་སོགས་པའི་གདམས་པ་བསམ་གྱིས་མི་ཁྱབ་པ་གསན། རྣལ་ལམ་གྱི་རྩལ་འབྱངས་ནས། ཨུ་རྒྱན་ཞག་རེ་ལ་ཐེང་བཅུ་གསུམ་ཙམ་གཟིགས་ནུས་པ་ལ་སོགས་པ་བརྗོད་པ་ལས་འདས་པར་གྱུར། ཟབ་མོའི་དབང་ཞུས་པའི་ཚེ། བླ་མ་ལྷག་པའི་ལྷར་གཟིགས། གཉན་ཁྲོད་ཀྱང་མང་དུ་འགྲིམ་ནས། ཆོ་འཕྲུལ་དུ་མ་སྣང་བ་རྣམས་ཀྱང་རྟོགས་པས་ཟིལ་གྱིས་མནན་ཏོ།། ཆོས་རྗེ་གྲགས་སེང་བ་ལ་སློབ་མ་མང་ཡང༌། རི་ཁྲོད་པ་འདི་ཉིད་བརྒྱུད་འཛིན་གྱི་སྲས་དམ་པར་གཟིགས་ནས། མན་ངག་ཐམས་ཅད་རྫོགས་པར་གནང༌། གནས་ནང་གི་གདན་སར་བསྐོས། འགྲོ་དོན་སྐྱོངས་ཤིག་པར་གདམས་པ་ལ་བརྟེན་ནས། ནཱ་རོའི་ཆོས་དྲུག་དང༌། སྦྱོར་དྲུག་ལ་སོགས་པས་གདུལ་བྱ་ཡང་དག་པར་བསྐྱངས་ཏེ། སྨིན་གྲོལ་ལ་བཀོད། བྱམས་སྙིང་རྗེ་སྟོབས་རྒྱས་པས། སྡུག་ཕོངས་དང༌། ནད་པ་དང༌། སྙིགས་དུས་ཀྱི་སྐྱེ་བོ་ལོག་པར་སྤྱོད་པ་རྣམས་ལ་ལྷག་པར་ཕན་འདོགས་པར་མཛད། ཕྱིས་མྱ་ངན་ལས་འདའ་བར་ཉེ་བ་ན། ང་དང་པོ་ན་སོ་གཞོན་དུས་བརྩོན་འགྲུས་དྲག་པོས་ལུས་སྲོག་ཆོས་ཕྱོགས་སུ་བཏང་པས། ཚེ་སྟོད་ལ་དཀའ་ཐུབ་དང་སྒྲུབ་པ་དང་དུ་བླངས་པས། གེགས་སྐྱོན་མང་དུ་བྱུང་ནའང༌། ཐབས་གཞན་མ་བཙལ་བར་དགེ་སྦྱོར་གཅིག་པུས་བསལ། ཉམས་རྟོགས་ཡོན་ཏན་གྱི་ཆ་ཡང་ཅི་རིགས་སྐྱེས། མི་ཚེ་བྱ་བྲལ་ལ་བསྐྱལ། སྒྲུབ་པ་ཁོ་ན་མཐར་སོན་ནས། ཚེ་འདི་ཕྱིའི་བར་ལག་འགྱེལ་བ་ཞིག་བྱ་བསམ་ནའང༌། བླ་མས་འགྲོ་དོན་གྱིས་ཤིག་པར་གདམས། གསུང་བཅག་པར་མ་སྤོབས། འོན་ཀྱང་བླ་མའི་བཀའ་བསྒྲུབས་པས་འགྱོད་པ་མེད། བློ་བདེ་ཚེ་ཡང་འདི་ཙམ་ཐུབ་བསམ་པ་མེད་དེ་བླ་མའི་ཕྱག་ཕྲེང་གི་རྟེན་འབྲེལ་ཞིག་མཐོང་བ་དེའི་སྟེང་དུ་སོང༌།

མི་ཡུལ་དུ་ཡང་ཡུན་རིང་པོ་སོང༌། སེམས་ཅན་ལ་ཕན་པའང་ཨེན་ཙམ་བྱས། ད་ནི་བདེ་བ་ཅན་དུ་ཚེ་དཔག་མེད་ཀྱི་དྲུང་དུ་ཐེ་ཚོམ་དང༌། སོམས་ཉི་མེད་གསུང་པ་ལ་སོགས་པའི་ཞལ་ཏ་མང་དུ་གནང༌། གླང་ལོ་ཟླ་བ་གསུམ་པའི་ཉེར་གསུམ་གྱི་ཐོ་རངས་གཤེགས། གདུང་སྦྱངས་པས་སྐུ་དང༌། རིང་སྲེལ་དང༌། ཡིག་འབྲུ་དང༌། ཕྱག་མཚན་སོགས་དཔག་ཏུ་མེད་པ་བྱོན། མེ་ཏོག་གི་ཆར་བབ་བོ། །སྐུ་སྐྱེ་བ་སྔ་མ་ཞིག་ལྷོ་ཕྱོགས་རྒྱ་མཚོའི་འགྲམ་དུ་ཚོང་པའི་རིགས་ཀྱི་རྣལ་འབྱོར་པར་འཁྲུངས། བྲག་གསེར་གྱི་བྱ་སྐྱིབས་ཅན་དུ། ཨིནྡྲ་བུདྡྷི་ཐ་མའི་སློབ་མ་ཀམྤ་ལས་རྗེས་སུ་བཟུང་བར་བཞེད་དོ།། ༈¿¿མཁས་གྲུབ་དར་རྒྱལ་བའི་རྗེས་སུ་གནས་ནང་གི་གདན་ས་རྟོགས་ལྡན་ཡེ་ཤེས་དཔལ་གྱིས་བསྐྱངས་ཤིང༌། དེ་རྗེས་དམ་པ་དེ་གཉིས་ཀའི་སློབ་མ་བླ་མ་བསོད་ནམས་འབུམ་གྱིས་སྐུ་ཚེ་ཧྲིལ་པོར་གདན་ས་བསྐྱངས་པས་བསྟན་པའི་ཞབས་ཏོག་དང་ཕྲིན་ལས་ཆེ་བར་བྱུང་ངོ༌།། ༈¿¿ལ་སྟོད་པ་ཆུང་བ་རྟོགས་ལྡན་མགོན་པོ་རྒྱལ་མཚན་ནི། ཐུགས་དམ་སྤང་རྟོགས་ཀྱི་རྩལ་རྫོགས་ནས། ཀོང་པོར་ནགས་མདའི་དགོན་པ་བཟུང༌། དེར་གཞན་ཕན་གྱི་ཕྲིན་ལས་ཟླ་མེད་པ་བྱུང༌། བཀའ་བརྒྱུད་ཀྱི་ཆོས་སྐོར་ཕལ་མོ་ཆེ་ཐམས་ཅད་མཁྱེན་པ་རོལ་པའི་རྡོ་རྗེ་ལ་ཕུལ་ནས་བརྒྱུད་པ་འདིར་བཀའ་དྲིན་མཆོག་ཏུ་གྱུར། ཕྱིས་དགོན་པ་དེ་ཉིད་དུ་གཤེགས་པར་གྲགས། 

༈¿¿ཁུ་ཡོར་རྟོགས་ལྡན་གྱིས་ཚུར་རིན་ཆེན་གླིང་དུ་བཞུགས་ནས་དགོན་པ་བསྐྱངས། ༈¿¿ཤྭ་སྒོམ་གྱི་སྤྲུལ་པ་རྟོགས་ལྡན་ཁྲག་སྐྱུགས་ནི། རྐྱེན་དྲག་པོ་ལ་ཐོག་འགེལ་ནུས་པའི་སྙིང་སྟོབས་ཅན། སོག་ཟམ་ཁའི་དགེ་བསྙེན་དངོས་སུ་ཁྲིད་པ་སོགས་ཀྱི་བརྟུལ་ཞུགས་ཅན་གྲུབ་ཐོབ་རྩོད་མེད་དུ་གྲགས། ཕྱིས་ནགས་ཕུའི་གདན་ས་མཛད་ཅིང༌། འདིས་དབོན་བརྒྱུད་རྣམས་ཀྱིས་རིམ་པར་བཟུང༌། ཉང་ཀོང་བྲག་གསུམ་གྱི་ཆོས་སྡེ་ཕལ་ཆེར་གྱི་བདག་གཉེར་བྱེད་པ་བྱུང༌། ༈¿¿རྟོགས་ལྡན་ཀྲེ་བོ་ནི། མངོན་ཤེས་དང་ལྡན་པ་ཞིག་སྟེ། དབུས་གཙང་གི་མཚམས་ཀྱི་ལམ་འཕྲང་དུ་བཞུགས་ནས། གཙང་ན་བྱང་སེམས་ཟླ་རྒྱལ་གྱི་སྐྱེ་བ་རྒྱལ་སྲས་ཐོགས་མེད་པ་སོགས་བཞུགས་པ་ལ་ཞལ་མཇལ་གྱིས། ཞེས་འགྲུལ་པ་རྣམས་ལ་བསྐུལ་མ་མཛད་པར་གྲགས། ༈¿¿ཧོར་རྟོགས་ལྡན་ནི། མཁའ་འགྲོ་མ་རྣམས་ཀྱིས་དུས་དུས་སུ་འཚོ་བ་འདྲེན་པ་ལ་དངོས་སུ་ལོངས་སྤྱོད་པའི་ངོ་མཚར་ཅན་ཞིག་ཡོད་པར་གྲགས། ༈¿¿རྫ་རས་བྱང་ཆུབ་རིན་ཆེན་ནི། བདེ་ཆེན་གྱི་རྫ་ཁྲོད་ནས་ལུས་མ་སྤངས་པར་མཁའ་སྤྱོད་དུ་གཤེགས། ༈¿¿རྫ་རས་གཅིག་ལྷོ་རྒྱུད་དུ་བྱོན་ནས་མི་མ་ཡིན་གདུག་པ་ཅན་བཏུལ་བར་གྲགས། ༈¿¿རྟོགས་ལྡན་ཡེ་རྒྱལ་བ་ནི། ཉམས་རྟོགས་ཀྱི་ཡོན་ཏན་དུ་མ་དང་ལྡན་ཞིང༌། ཉང་ཀོང་བྲག་གསུམ་དུ་ཕྲིན་ལས་ཆེ། སློབ་མ་རྟོགས་ལྡན་འགའ་ཞིག་ཚར། ༈¿¿ལྷ་གཞེར་རྟོགས་ལྡན་དབང་ཕྱུག་བཟང་པོ་ནི། རྟོགས་ལྡན་རྩོད་མེད་དུ་གྲགས་ཤིང༌། དེའི་སློབ་བརྒྱུད་ལ་ལྷ་གཞེར་གྱི་བན་སྒར་རྣམས་བྱུང་ངོ༌།། ༈¿¿རྟོགས་ལྡན་མགོན་པོ་ཡེ་ཤེས་ནི། སྒོ་མོ་བ་སྐྱེས་མཆོག་ཆོས་རྗེའི་སློབ་མ་སྟེ། སྤྱིར་བླ་མ་བརྒྱར་ཉེ་བ་ཞིག་བསྟེན། གདམས་ངག་མང་པོའི་བང་མཛོད་དུ་གྱུར། རྗེ་རང་བྱུང་ཞབས་ལས་མཁའ་འགྲོ་སྙིང་ཐིག་སོགས་ཀྱི་ཆོས་ཀ་རྣམས་གསན། འབྲི་གུང་སྟག་ལུང་བ་རྭ་སྒྲེང་བ་ལ་སོགས་པའི་ཆེན་པོ་མང་པོའི་བླ་མར་གྱུར་པ་ཞིག་གོ། ༈¿¿ཉེ་གནས་རྔད་མདའ་བ་ཡེ་ཤེས་རྒྱལ་མཚན་ནི།

སོག་ཙནྡན་དགོན་དུ་བཞུགས་ཤིང༌། རྫོགས་ཆེན་སྙིང་ཐིག་གི་བསྟན་པ་སྤེལ་བར་མཛད། ༈¿¿སྟག་ཞིག་ཚུལ་ཁྲིམས་རྒྱལ་མཚན་ནི། སྟག་ཚའི་ནང་ཚན་གེ་ཡག་གི་བོན་པོའི་བརྒྱུད་ཡིན་ཞིང༌། རྗེ་རང་བྱུང་བ་ལས་གདམས་ངག་ཐོབ་པས་རྟོགས་པ་ཁྱད་པར་ཅན་འཁྲུངས། ཕྱིས་ལྷོ་རོང་དུ་སྒྲུབ་པ་མཛད་ཅིང་བཞུགས། དེ་ཉིད་ལ་ཕྲིན་ལས་ཆེར་མ་བྱུང་ཡང་དབོན་པོ་རྣམས་ཀྱིས་ཇོ་གདན་བྱང་ཆུབ་བཟང་པོ་ལ་གཏུགས་ནས་ཕྲིན་ལས་ཆེར་བྱུང་ཞིང་དགོན་པའང་ཡོད། ༈¿¿ནགས་མགོ་རིན་འབྱུང་བ་ནི། རྗེ་རང་བྱུང་ཞབས་དང༌། བླ་མ་ཤར་པ་ལས་དབང་ཁྲིད་རྣམས་གསན་ཏེ། ལྷ་སྟེང་གི་མདུན་རི་ནགས་མགོར་ལོ་མང་དུ་སྒྲུབ་པ་མཛད་པས་གནས་དེའི་མིང་མཚན་དུ་ཐོགས་ཤིང༌། རི་མག་བ་ཡང་ཟེར། ཐུགས་དམ་སྤང་རྟོགས་ཀྱི་རྩལ་ཆེར་རྫོགས་པས། སྐྱེ་བ་བརྒྱ་ཕྲག་དྲན་པ་སོགས་ངོ་མཚར་དཔག་ཏུ་མེད། ཡོན་བདག་རྣམས་ཀྱི་ངོར་ཆུ་བར་གྱི་དགོན་པ་བཏབ། གདམས་ངག་གིས་བསྐྱངས་པས། རྟོགས་ལྡན་མང་དུ་ཚར་ཞིང་ཕྲིན་ལས་ཆེ་བར་བྱུང༌། དེར་སྐུ་གཤེགས་པའི་རྗེས་སུ་དགོན་པ་ཁག་གཉིས་སུ་གྱེས་ནས་གཅིག་ལྷ་སྟེང་དུ་བསྟེན། གཅིག་ལ་གོང་གནས་ཐང་དུ་སྤོས་ནས་དགོན་པ་བྱས་ཞེས་གྲགས། ༈¿¿མཁས་པ་ཤེས་རབ་རིན་ཆེན་ནི། ཀོང་པོར་རྗེ་རང་བྱུང་བའི་ཞབས་ལ་ཐུག་ཅིང་ཕྱིས་ལྷ་སྟེང་དུ་བཞུགས་ནས་རྗེའི་རྣམ་ཐར་མཛད་པ་པོ་དེའོ།། ༈¿¿རྫོགས་ཆེན་པ་ཚུལ་བློ་ནི། དབུར་སྟོད་ཀྲོགས་ནང་དུ་དགོན་པ་མཛད་ནས་རྫོགས་ཆེན་གྱི་ཕྲིན་ལས་ཆེར་སྐྱོང་བ་ཞིག་གོ། ༈¿¿ལྡོང་སྟོན་གཞོན་ནུ་འབུམ་གྱིས། ལྷ་སྟེང་གི་གདན་ས་མཛད། དགོན་པའི་དར་རྒྱས་ཕྲིན་ལས་ཆེ་བར་བྱུང༌། དེ་ནས་རིམ་བཞིན་སློབ་བརྒྱུད་ཀྱིས་གདན་ས་བཟུང་བས་དགེ་འདུན་ཀྱང་མང་དུ་བཞུགས་ཤིང༌། ཕྱི་མཐའི་བར་མི་ཉམས་པའི་འཛིན་སྤྲས་ལེགས་པར་བྱུང་ངོ༌། ། ༈¿¿སྤྱན་སྔ་རྡོར་རིན་པ་ནི། མགོན་པོ་བེར་གྱི་སྐོར་ལ་མཁས་ཤིང་གྲུབ་པ་བརྙེས་པར་གྲགས། ༈¿¿ཞ་ལུ་བ་ཆེ་བ་དྷརྨ་པས།

ཀར་ཤོད་བ་ཏེ་འོད་གསལ་ཕུག་ཏུ་བཞུགས་ནས་ཕྲིན་ལས་བསྐྱངས། ༈¿¿རྫ་བར་བ་ཀུན་དགའ་འོད་ཟེར་གྱིས། གྲཱ་ཤར་དགོན་བཏབ་ཅིང་དེ་དང་མཚུར་ཕུར་བཞུགས་ནས་འགྲོ་དོན་བསྐྱངས། ༈¿¿མཁན་ཆེན་གྲོ་མོ་པ་ནི། གྲུབ་ཐོབ་ཆེན་པོར་བཞུགས་ཤིང༌། སློབ་མའང་མང་དུ་ཚར། ཁྱད་པར་གྱི་བུ་ཆེན་གཉིས་ལས་འགོས་རྟོགས་ལྡན་གྱིས་གཉག་རོང་དུ། འགོམ་སྒང་གི་དགོན་པ་བཏབ། རྒྱ་བླ་མས་གླ་ལི་ན་འགེལ་ཚེ་དགོན་པ་བཏབ། དགོན་དེ་གཉིས་ལ་ཕྱི་མོའི་བར་དུ་དར་རྒྱས་བྱུང་བར་འདུག། ༈¿¿བླ་མ་ཤེས་རབ་དོན་གྲུབ་ཀྱིས་ནང་བརྟག་དང༌། ཆོས་ཆུང་རྣམས་ལ་བཤད་ཐབས་ཀྱི་ཟིན་བྲིས་མཛད། ༈¿¿རྒྱལ་སྲས་ཀུན་དགའ་བྱམས་པ་ནི། ཕྱིར་མི་ལྡོག་པའི་རྟགས་ཐོབ་པ་སོགས་ཡོན་ཏན་དུ་མ་དང་ལྡན་ཞིང༌། ཧོར་རྒྱལ་པོས་གདན་དྲངས། ལུང་བཟང་པོ་གནང༌། ཕྲིན་ལས་ཆེ་བར་བྱུང་ནས་གོང་དུ་གཤེགས། བུ་སློབ་ཀྱང་མང་དུ་བྱུང༌། ༈¿¿གོ་ཤྲཱི་ཀུན་དགའ་རྒྱལ་པོ་ནགས་ཕུའི་གདན་ས་མཛད་ཅིང༌། རྗེའི་དྲུང་གི་བསྟན་བཅོས་རྣམས་ཁོ་ན་ལ། བཤད་སྒྲུབ་ལྷུར་བླངས། ཕྲིན་ལས་རྒྱ་ཆེན་པོ་བྱུང༌། ༈¿¿ཚལ་པའི་དྲུང་ཆེན་སྨོན་ལམ་རྡོ་རྗེ་ནི། རྗེ་རང་བྱུང་ཞབས་ལས། རབ་བྱུང་བསྙེན་རྫོགས་མཛད་དེ། དགེ་བའི་བློ་གྲོས་སུ་མཚན་གསོལ། །སྔོན་ནས་རྗེ་འདི་ཉིད་རྩ་བའི་བླ་མར་བཟུང་སྟེ། ལུང་རྟོགས་ཀྱི་རྩལ་རྫོགས། རབ་བྱུང་མཛད་མ་ཐག་ནས། དགེ་བཤེས་ཆེན་པོ་རྣམས་འབེལ་གཏམ་གྱིས་ཟིལ་གྱིས་ནོན། སྐུ་འཁོར་བ་རྣམས་ཀྱིས་རབ་བྱུང་མཛད་མ་ཐག་ནས། འདི་ལྟ་བུའི་མཁྱེན་པ་ངོ་མཚར་ཆེ་ཞུས་པས། འདི་འདྲ་སྔོན་ནས་ཤེས་པ་ཡིན་གསུངས། འོ་ན་སྔོན་འབེལ་གཏམ་གཏན་མི་མཛད་པ་ཅི་ལགས་ཞུས་པས། སངས་རྒྱས་ཀྱི་བསྟན་པའི་རྟགས་ཀྱིས་ཆེ་བ་ཡིན། ངེད་རང་མི་ནག་པས་དགེ་འདུན་ལ་ཆོས་སྐད་བྱས་ན། དཀོན་མཆོག་ལ་བརྙས་པར་འགྲོ་བ་ཡིན། ད་རྟགས་དང་བསླབ་པ་མཚུངས་པ་ཡིན་པས་བྱས་ཆོག་པ་ཡིན་གསུངས། དེ་ལྟ་བུའི་སི་ཏུ་ཐམས་ཅད་མཁྱེན་པ་དེས།

ཧོར་ཡུལ་དུ་ཕྱི་མ་བཞུགས་དུས་ཕུལ་བའི་ཞུ་ཡིག་དངོས་རྗེ་དཔའ་བོས་གཟིགས་པ་ན། འདི་ནས་ཐེགས་ཀར་ཟླ་བ་རེ་རེའི་ཚེས་གཅིག་བྱུང་ངོ་ཅོག་གི་ཐོ་རེངས། འོད་གསལ་གྱི་ངང་དུ་བྱོན་ནས་བདག་ལ་དབང་བསྐུར་གནང་བར་ཞལ་གྱིས་བཞེས་པ། དེ་ལོ་གཉིས་ཟླ་བ་གཉིས་གསུམ་གྱི་བར་དུ་ཞལ་བཞེས་ཇི་ལྟ་བར་ཡིད་ཤིན་ཏུ་ཆེས་པར་བྱུང༌། དེ་ཕྱིན་ཟླ་བ་རེ་གཉིས་ནས་གནང་མ་བྱུང་བ་བར་དུ་མོས་གུས་རྩོལ་བ་ཆུང་པའང༌། ཐུགས་བརྩེ་མ་གཏད་པའམ། ཇི་ལྟར་ལགས་ཞེས་སྣང་སྟེ། དེ་ལྟ་བུའི་དཔོན་སློབ་ཡོད་པར་སྣང༌། ༈¿¿རྒྱ་སྟོན་ཀུན་དགའ་བརྩོན་འགྲུས་ནི། གཞི་ས་ལུགས་ཀྱི་གྲུབ་མཐར་ཞུགས་ཤིང༌། ཆོས་རྒྱུན་སྣ་ཚོགས་འཛིན་པ་ཞིག་སྟེ། དྭགས་པོའི་སློབ་མ་གཙང་བཞེར་སྒོམ་པ་ལ། རྗེ་བཙུན་བསོད་ནམས་རྩེ་མོས་ཐུག་ནས། དྭགས་པོའི་ཆོས་སྐོར་འགའ་ཞིག་གསན་པའི་རྒྱུན་ཡང་འདི་ལ་ཡོད་པར་སྣང་ངོ༌།། ༈¿¿ནེ་རིང་རིན་པོ་ཆེ་ཤཱཀྱ་མགོན་པོ་ནི། རྗེ་རྒོད་ཚང་བའི་སློབ་མ་ནེ་རིང་པ་བདེ་ལེགས་རྒྱལ་མཚན་གྱི་དབོན་པོ་སྟེ། ཟང་ཟང་ནེ་རིང་གི་དགོན་པ་གདུང་བརྒྱུད་ཀྱིས་བསྐྱངས་ཞིང༌། ཕྲིན་ལས་ཆེ་བ་ཞིག་གོ། ༈¿¿གཡག་སྡེ་པཎ་ཆེན་ནི། གཡག་སྡེ་བྱེ་མར་ཡབ་ཨ་མི་དཀོན་མཆོག་དཔལ་དང༌། ཡུམ་སྐྱ་རྒྱལ་ཆོས་སྐྱིད་གཉིས་ཀྱི་སྲས་སུ་ས་མོ་ཕག་ལ་འཁྲུངས། བུ་སྟོན་རིན་པོ་ཆེས་ལོ་དགུ་བཞེས་པའི་ཕག་དེ་ཡིན། ལོ་ལྔ་ལོན་པ་ལ་འབན་པོ་ཆོས་དབང་ལ། ངན་སོང་སྤྱོད་རྒྱུད་ཐུན་གཅིག་གསན། རྟོགས་ལྡན་རིན་སྨོན་དང༌། ཇོ་སྟན་དར་བརྩོན་ལ་ཀློག་ཡིག་བསླབས་ཤིང༌། ཕྱིས་འདུལ་མངོན་ཡང་གསན། མཁན་ཆེན་ཆོས་དཔལ་བ་ལ། དགེ་བསྙེན་དང་བར་མ་རབ་བྱུང་མཛད། འདུལ་བ་ཚར་འགའ་གསན། རས་སྟོན་བསོད་ནམས་རིན་ཆེན་ལ་དགེ་ཚུལ་མཛད། འདུལ་བའང་གསན། མཁན་ཆེན་འོད་འབྱུང་དང༌། ཞ་ཆེན་རིན་འབྱུང་ལ་བསྙེན་པར་རྫོགས། གསང་ཕུ་བ་བློ་གྲོས་མཚུངས་མེད་ལ་རྣམ་ངེས་དང༌། བྱམས་ཆོས་ལྔ། སྤྱོད་འཇུག ཚད་མ་བསྡུས་པ།

སྙན་ངག་དཔག་བསམ་འཁྲི་ཤིང་རྣམས་ཞུས། ཆོས་རྗེ་རང་བྱུང་རྡོ་རྗེ་ལ། རྒྱལ་བ་རྒྱ་མཚོ། ཕག་མོ། བདེ་མཆོག འཇིགས་བྱེད། གདན་བཞི་རྣམས་ཀྱི་དབང༌། སྦྱོར་དྲུག ནཱ་རོ་ཆོས་དྲུག ལྷན་ཅིག་སྐྱེས་སྦྱོར། སྐུ་གསུམ་ངོ་སྤྲོད་རྣམས་ཀྱི་ཁྲིད། བདེ་མཆོག་རྩ་རྒྱུད། བརྟག་གཉིས། དོ་ཧ། ཟབ་མོའི་ནང་དོན། སྐྱེས་རབས་སྔ་ཕྱི་གཉིས་རྣམས་ཀྱི་བཤད་པ། བསྙེན་བསྒྲུབ། རས་ཆུང་སྙན་བརྒྱུད། བཅུད་ལེན་ཕྲེང་བ་ལ་སོགས་ཞུས། འབན་པོ་བཙུན་ཤཱཀྲ་ལ། གཉན་ལོའི་ཞལ་བཞི་པའི་སྐོར་རྣམས་གསན། རྟོགས་ལྡན་གྲགས་སེང་བ་ལ། ནཱ་རོ་པའི་ཆོས་དྲུག་དང༌། སྦྱོར་དྲུག་དང༌། ལྷན་སྐྱེས་ཇོ་མོའི་བྱིན་རླབས་དང༌། ཕྱག་རྡོར་གཏུམ་པོ་རས་ཆུང་ལུགས་དང༌། གེགས་སེལ་ལ་སོགས་མང་དུ་ཞུས། ལ་སྟོད་དབང་རྒྱལ་ལ། སྦྱོར་དྲུག་དང༌། དབང་མདོར་བསྟན་དང༌། ཉི་ཟླ་སྒྲུབ་པ་དང༌། སྦས་པ་མིག་འབྱེད་ལ་སོགས་པ་ཞུས། རིག་འཛིན་ཀུ་མཱ་ར་རཱ་ཛའི་དྲུང་དུ། རྫོགས་ཆེན་སྙིང་ཐིག་གི་སྐོར་རྣམས་ཞུས། ཀུན་སྤང་ཆོས་གྲགས་དཔལ་ལ། དུས་འཁོར་རྒྱུད་འགྲེལ་གྱི་བཤད་པ་དང༌། གཤེད་དམར་གྱི་དབང་དང༌། རྡོ་རྗེ་སྙིང་འགྲེལ་དང༌། བདེ་མཆོག་སྟོད་འགྲེལ་དང༌། དུས་འཁོར་རྒྱུད་ཕྱི་མ་རྣམས་གསན། དཔང་ལོ་ཙཱ་བ་བློ་གྲོས་བརྟན་པ་ལ། རྡོ་རྗེ་རྩེ་མོ་དང༌། ས་སྡེ་ལྔ་དང༌། མངོན་པ་ཀུན་ལས་བཏུས་པ་དང༌། ཐུབ་པ་དགོངས་རྒྱན་དང༌། སྙན་ངག་མེ་ལོང་དང༌། མཚན་བརྗོད་ལ་སོགས་པ་མང་དུ་ཞུས། གཡུང་སྟོན་པ་ལ་ཡེ་ཤེས་གསང་རྫོགས་གྱི་རྒྱུད་གདམས་པ་དང་བཅས་པ། གསང་སྙིང་དབང་དང་བཅས་པ། ཨ་རོའི་གདམས་པ་དཔུང་སྐོར་དང་བཅས་པ། མཁའ་འགྲོ་སྙིང་ཐིག་གི་དབང་ཁྲིད་ལུང་དང་བཅས་པ། ཨ་རོའི་རྒྱུད་ཆུང་གི་ལུང༌། ཙ་མི་འགྱུར་གྱི་དུས་འཁོར་འགྲེལ་གྱི་ལུང་དབང་དང་བཅས་པ། གཤིན་རྗེ་གཤེད་ཀྱི་ལུང༌། མདོ་དགོང་འདུས། སེམས་སྡེ་མ་བུ་བཅོ་བརྒྱད་ལ་སོགས་པ་ཞུས། བུ་སྟོན་པ་ལ་དུས་འཁོར་ཡོངས་རྫོགས་ཀྱི་དབང་བསྐུར། རྒྱུད་འགྲེལ་གྱི་བཤད་པ།

གསང་འདུས་ཀྱི་དབང་དང༌། མན་ངག་གི་ཁྲིད། རྒྱུད་ཀྱི་བཤད་པ། སྤྱོད་བསྡུས། གྲུབ་པ་སྡེ་བདུན། ཕར་ཕྱིན། རྣམ་ངེས་རྣམས་དང༌། གཤེད་དམར་རྫོགས་རིམ་སོགས་མང་དུ་གསན། འཆིམ་བློ་བཟང་གྲགས་པ་ལ་བསླབ་བཏུས་དང༌། དབུ་མ་འཇུག་པ་སོགས་ཞུས། ཀུན་མཁྱེན་དོལ་པོ་པ་ལ། དུས་འཁོར་རྒྱུད་འགྲེལ་གྱི་བཤད་པ། མཆོག་དབང༌། སྦྱོར་དྲུག་གི་ཁྲིད། ངེས་དོན་རྒྱ་མཚོ་སོགས་མང་དུ་གསན། དཔལ་ལྡན་བླ་མ་དམ་པ་ལ་གུར་རིགས་བསྡུས་ཀྱི་དབང༌། དབུ་མ་ལུགས་ཀྱི་སེམས་བསྐྱེད། ལམ་འབྲས་ལ་སོགས་གསན། སྤྱིར་བླ་མ་བརྒྱ་རྩ་བརྒྱད་བསྟེན་ཞིང༌། ལ་ལར་ཆོས་ཐུན་རེ་ཙམ་དང༌། ལ་ལར་སྒྲུབ་ཐབས་ཆ་རེ་ཙམ་རེ། ལ་ལར་མདོ་རྒྱུད་དགོངས་འགྲེལ་རྒྱ་ཆེན་པོ་གསན། སྐུ་ཚེའི་སྟོད་ལ་ཡོ་བྱད་སྲབ་པ་བྱུང་བ་ལ། སྐྱེས་མཆོག་བསམ་གཏན་དཔལ་བ་ལ་གདམས་པ་ཞུར་བྱོན་པས། ཁོང་གིས་ལོངས་སྤྱོད་ཀྱི་རྟེན་འབྲེལ་བསྒྲིགས་པས་ལེགས་པར་འགྲིགས་ཏེ། ན་ནིང་བར་ངའི་ཁས་སྐྱོ་པོ་མ་རྙེད། ད་ནི་སྐྱོ་པོས་ངའི་ཁ་མི་རྙེད་པར་འདུག་གསུངས། དེ་ལྟར་རྟེན་འབྲེལ་ཕུན་སུམ་ཚོགས་པ་དང་ལྡན་པས། ཨེ་ཝྂ་གྱི་དགོན་པ་བཏབ། མངོན་པར་ཤེས་པ་དང་ལྡན་པས་གཞན་དོན་རྒྱ་ཆེར་མཛད། སློབ་མའང་མཁས་ཤིང་ཟབ་མོའི་ཐུགས་དམ་ལ་མངའ་བརྙེས་པ། རི་ཁྲོད་པ་མགོན་པོ་ཡེ་ཤེས་དང༌། གདན་ས་བ་འཇམ་པའི་དབྱངས་ཆོས་མགོན་པ་དང༌། མཁས་གྲུབ་བྱང་ཆུབ་རྒྱལ་མཚན་དང༌། མཁན་ཆེན་སངས་རྒྱས་བློ་གྲོས་པ་ལ་སོགས་པ་མང་དུ་བྱོན་ཞིང༌། ཉིན་ཅིག་ཆོས་ཐུན་རེ་ཙམ་གསན་པ་རྣམས་ལ་ཁ་ཟས་དང༌། གནང་སྦྱིན་ལ་སོགས་པའི་སྒོ་ནས་རྟེན་འབྲེལ་བསྒྲིགས་པས། འགྲོ་བ་མང་པོ་ལ་ཕན་འདོགས་ནུས་པའི་བཤེས་གཉེན་ཆེན་པོའང་མང་དུ་བྱོན། དགུང་ལོ་བརྒྱད་ཅུ་བཞེས་པ་ས་ཕོ་རྟའི་ལོ་ལ་ཞི་བར་གཤེགས། དེ་རྗེས་ཨེ་ཝྂ་ན་ཡང་ཕྱིས་བར་དུ། དེའི་ཆོས་ཀྱི་ཚུལ་རྒྱུན་མ་ཆད་པར་ཡོད་དོ། །རི་ཁྲོད་པ་མགོན་པོ་ཡེ་ཤེས་ཀྱིས་པཎ་ཆེན་གཤེགས་རྗེས་ཨེ་ཝྂ་གྱི་གདན་སར་ཡུན་མི་རིང་བ་ཞིག་བཞུགས་ནས།

ཝལ་སྣའི་དགོན་པ་བཏབ། ཆོས་ཁྲིམས་ཤིན་ཏུ་དམ་ཞིང༌། དགེ་འདུན་ཀྱང་མང་དུ་འདུས། གཞན་དོན་རྒྱ་ཆེར་བསྐྱངས། མཁན་ཆེན་སངས་བློ་བས། ཚོགས་ཀྱི་མཁན་པོ་མཛད། དེ་རྗེས་ས་སྟོད་སྨད་མང་པོར་བཞུགས་ནས། ཁྲིད་ཀྱིས་གཞན་དོན་མང་དུ་བསྐྱངས་པས། སློབ་མ་མཁན་ཆེན་རིན་པོ་ཆེ་རྒྱལ་བཟང་བ་ལ་སོགས་བྱོན། ཕྱིས་ཡོལ་རིན་ཆེན་གླིང་བཏབ་ནས་འགྲོ་དོན་མཛད། ཆོས་རྗེ་བྱད་རྒྱལ་བས་ཆོས་འཁོར་གླིང་དུ། ཡུན་རིང་བཞུགས་ནས། ཕྱི་ཞིག་ན་ཆུ་མིག་དགོན་སར་དུ་བཞུགས་ཏེ། གཞན་དོན་བསྐྱངས་པའི་སློབ་མ། སློབ་དཔོན་ནམ་མཁའ་གྲགས་པ་ལ་སོགས་པ་ཡིན། འཇམ་དབྱངས་ཆོས་མགོན་པས། ཨེཝྂ་དུ་གདན་ས་བཟུང་ནས་གཞན་དོན་མཛད་པ་དང༌། འཇམ་དབྱངས་རིན་རྒྱལ་བ་དང༌། རྐྱང་ཆེན་པ་ཤཱཀྱ་ཤྲཱི་ལ་སོགས་པ་སློབ་མའང་མང་དུ་ཐོན་ནོ།།