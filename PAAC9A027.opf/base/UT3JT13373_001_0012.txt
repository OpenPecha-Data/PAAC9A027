ཀརྨ་པ་སྐུ་ཕྲེང་གཉིས་པ་

ཀརྨ་པཀྴིའི་ལོ་རྒྱུས། ༄༅། །རྗེ་དེས་སྨིན་པར་མཛད་པའི་བུ་སློབ་ཀྱི་ཚོགས་ནི། ཆེས་མང་བ་བྱོན་ཡང་ཀུན་གྱི་མཆོག་ཏུ་གྱུར་པ་བརྒྱུད་པ་འཛིན་པའི་སྲས་ཀྱི་ཐུ་བོ་ནི། མཆོག་གི་སྤྲུལ་པའི་སྐུ་དཔལ་ཀརྨ་པ་ཆེན་པོ་ཡིན་ཏེ། དེའི་རྣམ་པར་ཐར་པ་རྒྱ་མཚོ་ལྟ་བུ་ལས། སྔོན་འདས་པའི་རྣམ་པར་ཐར་པའི་ཚུལ་ཕྱོགས་ཙམ་གྲུབ་ཆེན་ཉིད་ཀྱིས་མཛད་པའི་རྣམ་ཐར་རྣམས་དང་གསུང་སྒྲོས་ཟིན་བྲིས་སུ་བྱས་པ་རྣམས་ལས་འདི་ལྟར་འབྱུང་སྟེ། མིང་ཡོངས་སུ་གྲགས་པ་ཀརྨ་པ་ཡང༌། སྔོན་ནས་རང་གི་རང་མ་རིག་ཅིང་བདག་གིར་འཛིན་པས་ངན་སོང་གནས་གསུམ་དང༌། མཐོ་རིས་གནས་གསུམ་དུ་འཁྲུལ་ཞིང་འཁོར་བ་མཐའ་ཡས་པའི་ལུས་ཤེས་པར་འདུག་སྟེ། འདི་ཡིན་འདིར་སྐྱེས་མང་པོ་བརྗོད་ཀྱང་གང་གིས་ཤེས་ཤིང་སུ་ཞིག་ཡིད་ཆེས་པར་འགྱུར། མིང་ཡོངས་སུ་གྲགས་པ་ཀརྨ་པ། བྱེ་བྲག་ཏུ་སློབ་དཔོན་ལོག་པའི་རྗེས་སུ་ཞུགས་ཤིང་མུ་སྟེགས་ཀྱི་ལྟ་སྒོམ་སྤྱོད་པ་ལ་སྤྱད་པས། གཟུགས་ཅན་གཟུགས་མེད་ཕྱྭ་དང་དབང་ཕྱུག །ཁྱབ་འཇུག་གི་རིགས་སུ་སྐྱེས་ཤིང་བརྗོད་དུ་མེད་པའི་བྱ་བ་སྒྲུབ་པ་རྣམས་དྲན་པར་འདུག་སྟེ་བཤད་ཀྱང་ཡིད་ཆེས་ཚད་མར་འཛིན་པ་སུ་ཞིག་ཡོད། ཡང་མིང་ཡོངས་སུ་གྲགས་པ་ཀརྨ་པ། ཐོག་མ་མེད་པའི་དུས་ནས་ནང་པ་སངས་རྒྱས་པའི་གྲུབ་མཐས་བློ་སྒྱུར་ཞིང་དྲང་དོན་གྱི་སྡེ་སྣོད་གསུམ་ལ་ཞུགས་ནས། དཀའ་ཐུབ་དཀའ་སྤྱད་སྣ་ཚོགས་བསྐལ་པ་གྲངས་མེད་མཐའ་ཡས་བསྒྲུབས་པས། ཚངས་དང་འཁོར་ལོས་སྒྱུར་རྒྱལ་འཇིག་རྟེན་ཆེན་པོ་ཐམས་ཅད་ཐོབ་ཅིང༌། ཟག་པ་དང་བཅས་པའི་བདེ་བ་དཔག་མེད་མྱོང་བ་ཡང་དྲན་ཞིང་ཤེས་པར་འདུག་སྟེ་བརྗོད་ཀྱིས་མི་ལང་བའོ།། ཡང་མིང་ཡོངས་སུ་གྲགས་པ་ཀརྨ་པ། ཉན་ཐོས་ཐེག་པའི་བསམ་གཏན་བཞི་ལ་གོམས་པས་དགེ་སྦྱོང་གི་འབྲས་བུ་བཞི་ཐོབ་པ་དང༌། མཐར་གྱིས་གནས་པའི་ཏིང་ངེ་འཛིན་ལ་སྙོམས་པར་ཞུགས་ཤིང་ཡིད་བྱེད་ཕྲ་མོ་ལ་ཆགས་ནས། གཟུགས་ཅན་གཟུགས་མེད་ཀྱི་ལྷ་དུ་མར་སྐྱེས་ཤིང༌།

ཡིད་བཞིན་བདེ་བ་མཆོག་གིས་མ་རྟོགས་པའི་ཚུལ་བསམ་གྱིས་མི་ཁྱབ་པ་ཡོད་ཀྱང་བཤད་པ་ཙམ་གྱིས་ཡིད་ཆེས་པར་ག་ལ་འགྱུར། སྔོན་འདས་པའི་དུས་རྫོགས་ལྡན་གྱི་ཐ་མ་རྩོད་ལྡན་གྱི་དང་པོའི་དུས། རྒྱལ་པོ་ཀུན་གྱིས་བཀུར་བ་རྒྱལ་པོའི་ཐོག་མ་སྟེ། དེའི་དུས་སུ་དཔལ་རྡོ་རྗེ་འཆང་ཨིནྡྲ་བུདྡྷི་དང་ཐ་དད་མེད་པའི་རྣལ་འབྱོར་ནམ་མཁའ་འོད་ཡེ་ཤེས་སྒྲིབ་པ་མེད་པ་ཞེས་ཀྱང་བྱ། ཡང་ཤཱཀྱའི་རིགས་མཐོང་ན་ཡིད་དུ་འོང་བའི་མདུན་དུ། རྣལ་འབྱོར་པ་ནམ་མཁའ་འོད་ཡེ་ཤེས་དབྱིངས་སུ་གྱུར་པ་དྲན་ཞིང་ཤེས་ཏེ། དེ་ཚུན་དཀར་པོའི་ལས་དང་སྨོན་ལམ་གྱི་འབྲེལ་པ་སྣ་ཚོགས་ཀྱིས་གདུལ་བྱ་འདུལ་བའི་ཕྱིར་དྲན་ཤེས་བཞིན་དུ། སྐྱེ་འཇིག་གནས་གསུམ་སྟོན་ཞིང༌། རྡོ་རྗེ་འཆང་གིས་ལུང་བསྟན་པ། ཨིནྡྲ་བུདྡྷི་བར་པ་དང་ཐ་མར་ཡང་མིང་དུ་མར་གྲགས་ཤིང་རྡོ་རྗེ་ཐེག་པའི་བསྟན་པ་འཛམ་གླིང་ཁྱབ་པར་སྤེལ་བ། ད་ལྟ་སྔགས་འཆང་རང་བྱུང་རྡོ་རྗེས་དེ་དང་དེའི་དོན་རྣམས་ཕྱོགས་རིས་མེད་པར་ངོ་སྤྲོད་ཅིང་བྱིན་གྱིས་བརླབས་པ་ལས་ཐེ་ཚོམ་མེད་ཅིང་ཞུམ་པ་མེད་པའོ།། དེའི་ཕྱིར་སེམས་དཔའ་རང་བྱུང་རྡོ་རྗེ། སྤྲུལ་པའི་སྐུ་སངས་རྒྱས་རབས་བདུན་གྱི་དྲུང་དུ་བཀའ་བསྒྲུབས་དགོངས་པ་རྫོགས་པར་བྱས་ཤིང༌། འགྲོ་བ་དཔག་ཏུ་མེད་པ་མཐོ་རིས་ཐར་པ་ལ་བཀོད་པའི་ཚུལ། སྒྲིབ་པ་མེད་པ་དྲན་པར་འདུག་སྟེ་མང་པོ་བརྗོད་པས་ཅི་ཞིག་བྱ། སྐུ་གསུམ་ལ་བྱེ་བྲག་ཐ་དད་མེད་དེ། ཁྲོ་བོ་གནམ་ལྕགས་འབར་བའི་རྒྱུད་ལས། ཧཱུྃ། ཡོངས་སུ་དག་པའི་དཀྱིལ་འཁོར་དུ།། དྲག་པོས་འདུལ་བ་ཁྲོ་བོ་བཅུ།། ཐེག་པ་དམན་ལ་མཆོག་བརྒྱད་དེ།། ཞི་བས་འདུལ་ལ་སེམས་དཔའ་བརྒྱད།། ཚེ་འདིར་གྲུབ་པ་སྟོན་པའི་ཕྱིར།། རྣལ་འབྱོར་གྲུབ་ཆེན་བརྒྱད་དུ་གསུངས།། ཞེས་འབྱུང་བའི་ཕྱིར། གསང་སྔགས་རྡོ་རྗེ་ཐེག་པའི་གནད་ཀྱིས་ལོ་དང་ཟླ་བ་ཙམ་གྱིས་གྲུབ་པ་ཐོབ་ཅིང༌། གྲུབ་རྟགས་སྣ་ཚོགས་བསྟན་པ། རྒྱུད་ལུང་དང་མཐུན་པར་ཤེས་ཤིང༌།

དྲན་པར་འདུག་སྟེ་ཀུན་གྱིས་མི་གོ་ཐེ་ཚོམ་ཟ་བར་འགྱུར་བས་མ་བརྗོད་དོ།། རྒྱལ་པོ་ཛའི་དག་སྣང་ལ་མ་ལ་ཡ་དང༌། སིང་ག་ལའི་གླིང་དུ་རྡོ་རྗེ་ཐེག་པའི་ཆར་འབབ་པ་དེའི་ཚེ། སྔགས་འཆང་རང་བྱུང་རྡོ་རྗེ་ཡང་རྒྱལ་པོ་ཛའི་ཚ་བོ་བཛྲ་ཤྲཱི་ཞེས་བྱ་བར་གྱུར་བ་དང༌། རྡོ་རྗེ་སེམས་དཔའི་རྣམ་འཕྲུལ་ལྷའི་བུ་ཀུན་དགའ་སྙིང་པོ་རྒྱལ་པོ་པྲ་ཧཥྟིའི་བུ་མོ་དགེ་སློང་མའི་ཐུགས་ཀར་ཞུགས་ཤིང༌། རྫོགས་པ་ཆེན་པོ་ཀློང་ཆེན་རབ་འབྱམས་སྟོན་པའི་ཚེ། ཆོས་སྐུ་དྲི་མེད་རང་བྱུང་རྡོ་རྗེ་ཡང་ཏོག་ཙེ་རྣལ་འབྱོར་དབང་ཕྱུག་ཅེས་བྱ་བར་གྱུར་ཅིང༌། རྫོགས་པ་ཆེན་པོའི་སྒྲ་དོན་ཐམས་ཅད་རྟོགས་ཏེ། རྣལ་འབྱོར་ནམ་མཁའ་འོད་ཡེ་ཤེས་དབྱིངས་ནས་ད་ལྟའི་བར་གསང་སྔགས་གསར་རྙིང་གི་སྒྲ་དོན་མངོན་དུ་གྱུར་པའི་ཚུལ་ནམ་ལངས་པ་ལ་གཉིད་སད་པ་བཞིན་མངོན་དུ་གྱུར་པའོ།། དེའི་ཕྱིར་དུས་གསུམ་མཁྱེན་པ་ནི་ཨིནྡྲ་བྷུཏིའི་རྣམ་པར་འཕྲུལ་པའམ་རང་བྱུང་ཡེ་ཤེས་ཀྱི་བྱིན་གྱིས་བརླབས་ཤིང༌། བྲམ་ཟེ་ཆེན་པོ་ས་ར་ཧ་དང་ངོ་བོ་གཅིག་སྟེ། རྗེ་དུས་གསུམ་མཁྱེན་པ་དང༌། མིང་ཡོངས་སུ་གྲགས་པ་ཀརྨ་པ་ཐ་དད་མེད་པའི་སྔོན་བྱུང་འདས་པའི་གླེང་གཞི་དང༌། གླེང་སློང་མདོར་བསྡུས་པ་སྟེ་མ་འོངས་གདུལ་བྱ་རྣམས་ཀྱིས་ཤེས་ཤིང་རྟོགས་པར་མཛོད། མིང་ཡོངས་སུ་གྲགས་པ་ཀརྨ་པ་ནི་དྲན་ཤེས་བཞིན་དང་ལྡན་ཞིང་སྐྱེ་འཆི་གཉིས་ལ་རང་དབང་ཐོབ་པ་སྟེ། དེ་ཡང་བྱེ་བྲག་ཏུ་སྔོན་སངས་རྒྱས་ཤཱཀྱ་ཐུབ་པ་ཞལ་བཞུགས་པའི་ཚེ། རྒྱལ་པོ་ཆེན་པོ་ཞིག་ཏུ་གྱུར་ནས་རྒྱལ་སྲིད་ལ་ཆགས་ཐོགས་མེད་པར་བཏང་ནས་རབ་ཏུ་བྱུང་སྟེ། ད་ལྟ་སྙན་གྲགས་ཕྱོགས་མེད་དུ་འགྱེད་པའི་དོན་ཡང་དེ་ཡིན། ཡང་སློབ་དཔོན་ཀླུ་སྒྲུབ་ཀྱི་དུས། དགེ་སློང་ཡོན་ཏན་བློ་གྲོས་ཞེས་བྱ་བར་གྱུར་ནས། ཐུགས་རྗེ་ཆེན་པོ་དོན་ཡོད་ཞགས་པ་ལ་བསྙེན་པ་བྱས། རང་གཞན་གྱི་སྒྲིབ་པ་སྦྱོང་ནུས་པ་ཞིག་ཡིན། ཡང་རྒྱ་ནག་ཏོང་ཀུན་གྱི་ཡུལ་དུ།

རིག་འཛིན་གྱི་རྣལ་འབྱོར་པ་ཞིག་ཏུ་གྱུར་ནས་ལྷ་འདྲེ་མི་གསུམ་དམ་ལ་བཏགས། མཆོད་རྟེན་དང་གཙུག་ལག་ཁང་དཔག་ཏུ་མེད་པ་བཞེངས། སངས་རྒྱས་ཀྱི་བསྟན་པ་དྲག་པོའི་སྒོ་ནས་བཙུགས་པ་ཞིག་ཡིན། ཡང་རྒྱལ་ཆེན་རིས་བཞིའི་གནས་ལྕང་ལོ་ཅན་དུ་གནོད་སྦྱིན་གྱི་རྒྱལ་པོའི་བུར་སྐྱེས་ནས། གནོད་སྦྱིན་གྱི་ཚོགས་དཔག་ཏུ་མེད་པ་གསང་སྔགས་ཀྱི་ལམ་ལ་བཀོད་པ་ཞིག་ཡིན། ཡང་དགེ་སློང་ཤེས་རབ་རྒྱལ་ཞེས་བྱ་བ་སྒྲོལ་མ་ཁྲོ་གཉེར་ཅན་ལ་བསྙེན་པ་མང་དུ་བྱས་པས་ཕྲིན་ལས་སྣ་ཚོགས་གྲུབ་པ་ཞིག་ཡིན། ཡང་མེས་སྲོང་བཙན་སྒམ་པོ་དང་དུས་མཚུངས་སུ། ཤར་ཕྱོགས་ཀྱི་གླིང་དུ་འཁོར་ལོས་སྒྱུར་བའི་རྒྱལ་པོ་སེང་གེ་རབ་རྩལ་ཞེས་བྱ་བར་གྱུར། བྱང་ལམ་ན་ཡར་འོང་དུས་དམག་ཆེན་པོ་དེ་ང་རང་ཡིན་སྙམ་པ་དང༌། ཧོར་འདི་ཀུན་བཟློག་ན་ཚེགས་མེད་སྙམ་པ་བྱུང༌། དེ་དུས་ཤར་ཕྱོགས་ཀྱི་འཇིག་རྟེན་གྱི་ཁམས་ཐམས་ཅད་གསལ། མི་ཏྲིའི་རྣམ་འཕྲུལ་བཞིན། ཁོ་བོ་ད་ལྟ་འདིར་བྱུང་བ་མ་གཏོགས་པ། རྒྱལ་པོ་དེ་ད་ལྟ་དེ་ཉིད་ན་ཡོད་པ་ཡིན། སློབ་དཔོན་ཞིང་གི་རྡོ་རྗེ་ཞེས་ཀྱང་བྱ། སློབ་དཔོན་ལས་ཀྱི་རྡོ་རྗེ་ཞེས་ཀྱང་བྱ་སྟེ་དེ་རྣམས་དུས་མཚུངས་ཡིན། ཡང་ནུབ་བ་ལང་སྤྱོད་ན་བརྟུལ་ཞུགས་སྤྱོད་པའི་རྣལ་འབྱོར་པ་ཉི་མའི་འོད་ཟེར་ཅན་ཞེས་བྱ་བར་གྱུར། ཕྱི་པ་མུ་སྟེགས་པ་མང་དུ་བཏུལ། སངས་རྒྱས་ཀྱི་བསྟན་པ་དར་རྒྱས་སུ་བྱས། དེའི་སྟོབས་ཀྱི་ད་ལྟ་ཡང་མུ་སྟེགས་པ་འདུལ་སླ་བར་འདུག་ཅིང་དེ་དང་དུས་མཚུངས་པར་ནུབ་ཕྱོགས་དེ་ཉིད་དུ། མགོན་པོ་ནག་པོ་ལ་དབང་སྒྱུར་བའི་སྔགས་པ་ཞིག་ཏུ་གྱུར་ནས་སངས་རྒྱས་ཀྱི་བསྟན་པ་བསྲུངས་ཏེ། མི་རྣམས་ཀྱིས་མ་ཧཱ་ཀཱ་ལ་དངོས་ཡིན་ཟེར་བ་བྱུང༌། ཡང་རྒྱ་གར་ནུབ་ཕྱོགས་ན་རྣལ་འབྱོར་པ་སེང་གེ་ཡེ་ཤེས་སྤྱན་ཞེས་བྱ་བར་གྱུར། བརྟུལ་ཞུགས་ཀྱི་སྤྱོད་པ་སྣ་ཚོགས་ཀྱིས་འགྲོ་བ་ཐབས་ཀྱིས་འདུལ་བ་ཞིག་ཡིན། དེ་དང་དུས་མཚུངས་རྣལ་འབྱོར་མ་ཆང་འཚོང་མར་གྱུར་ནས།

སྣང་སྲིད་དབང་གི་ཕྲིན་ལས་ཀྱིས་རྒྱལ་པོ་ལ་སོགས་སྐྱེ་བོ་ཐམས་ཅད་སྨིན་གྲོལ་ལ་བཀོད། དེ་དང་དུས་མཚུངས་ངོ་བོ་གཅིག་ཏུ་ས་ཟིན་མེད་པར་རྫུ་འཕྲུལ་སྣ་ཚོགས་སྟོན་ཅིང་འགྲོ་དོན་ཕྱོགས་མེད་བྱེད་པ། དེང་སང་གི་འདི་བཞིན་རྒྱལ་ཁམས་ཀུན་ཏུ་སྤྱོད་པ་ཞིག་ཀྱང་བྱུང༌། ཡང་བྱང་ཕྱོགས་ཀྱི་འཇིག་རྟེན་ཁམས་ན་པདྨ་དབང་ཆེན་གྲུབ་པའི་རྣལ་འབྱོར་པ་ཞིག་ཏུ་གྱུར། གདུག་པ་ཅན་རྣམས་བཏུལ་རྫུ་འཕྲུལ་སྣ་ཚོགས་བསྟན་ནས་གར་སོང་གར་འདུག་ཆ་མེད་པར་ནམ་མཁའ་ལ་འཕུར་པ་བཞིན་གླིང་ཐམས་ཅད་དུ་རྒྱུ་ནུས་པས། མཆོག་ཐུན་མོང་གི་དངོས་གྲུབ་ཐོབ་པ་ཞིག་བྱུང༌། དེ་དང་དུས་མཚུངས་ནམ་མཁའ་ལྡིང་གི་རྒྱལ་པོར་གྱུར་ནས་ཀླུ་རྣམས་བཏུལ་སྟེ། དེའི་སྟོབས་ཀྱིས་དེང་སང་ཀླུ་རྣམས་དབང་མེད་དུ་བཏུལ་ཞིང་བསྟན་པ་ལ་བཙུད་པ་ཡིན། དེ་དང་དུས་མཚུངས་སུ་སློབ་དཔོན་པདྨ་བོད་ལ་བྱོན་པའི་སྔོན་རོལ། རྒྱལ་པོ་ཛའི་རྗེས་ཙམ་ལ་གསང་སྔགས་རྙིང་མ་སྟོན་ཤེས་པའི་གསང་སྔགས་ཀྱི་རྣལ་འབྱོར་པ་ཞིག་ཏུ་གྱུར་ནས། གསང་སྔགས་ཀྱི་ཆོས་རྒྱས་པར་བྱས་ཏེ། མཚན་ཡང་རྡོ་རྗེ་ཡེ་ཤེས་འབར་བྱ་བ་ཡིན། ཡང་སློབ་དཔོན་པདྨའི་སློབ་མ་ངན་ལམ་རྒྱལ་བ་མཆོག་དབྱངས་ཞེས་བྱ་བར་གྱུར། པདྨ་ཉིད་ཀྱི་ཏིང་ངེ་འཛིན་གྱིས་བྱིན་གྱིས་བརླབས་པ་ཞིག་ཡིན། དེའི་དོན་གྱིས་པདྨ་དང་རྟ་མགྲིན་ང་རང་ཡིན་སྙམ་པའི་ངེས་ཤེས་བྱུང༌། གར་ཕྱིན་པའི་གདུག་པ་ཅན་འདུལ་ནུས་ཏེ་གཞན་གྱིས་མི་ཤེས། དེ་མིན་ཡང་དེ་དུས་གཞན་དོན་མཛད་པ་ཞིག་དང༌། སངས་རྒྱས་ཡེ་ཤེས་རྣམས་སྤྲུལ་པ་དུས་མཚུངས་ཡིན། ཡང་མཻ་ཏྲི་པའི་སློབ་མ་འབར་བའི་རྒྱལ་མཚན་ཞེས་བྱ་བ་སྤྱོད་པ་སྣ་ཚོགས་སྟོན་པ་ཞིག་ཡིན། ཡང་ཁ་ཆེའི་གྲོང་ཁྱེར་ཀྲིག་བསྟན་ན་དགེ་སློང་རྡོ་རྗེ་འཛིན་པ་ཕྱི་དགེ་སློང་དུ་འདུག་པ། ནང་གསང་སྔགས་ཀྱི་རྣལ་འབྱོར་པ་དཔལ་མ་མགོན་བྲན་དུ་ཁོལ་བ་བརྟུལ་ཞུགས་ཀྱི་སྤྱོད་པས་དྲེགས་པ་ཅན་ཟིལ་གྱིས་གནོན་པ་འཁོར་དགེ་སློང་སྟོང་ཙམ་གྱིས་བསྐོར་བ།

མཚན་ཡོན་ཏན་རྒྱལ་པོ་ཞེས་བྱ་བ་ཡིན། ཡང་ཨོ་རྒྱན་གྱི་ནུབ་ཕྱོགས་སུ་བརྟུལ་ཞུགས་གྲུབ་པའི་རྣལ་འབྱོར་པ་འཇིགས་མེད་གྲགས་པ་ཞེས་བྱ་བར་གྱུར་ནས། མུ་སྟེགས་ལ་དགའ་བའི་སྡིག་སྦྱོང་གི་རྒྱལ་པོ་གླང་པོ་ཆེར་སྤྲུལ་ནས་བཅོམ། ཡང་རྗེ་བཙུན་རས་ཆུང་བ་དང་འབྲེལ་བ་ཡོད་པའི་རྣལ་འབྱོར་པ་ཞིག་ཡིན་ཏེ། ད་ལྟ་ཡང་རས་ཆུང་པའི་གདམས་ངག་རྣམས་དང༌། རླུང་སེམས་ཀྱི་ཟབ་ཆོས་རྣམས་རང་བཞིན་གྱིས་སེམས་ལ་འཆར་ཞིང་འདུག །བྲམ་ཟེ་ཆེན་པོ་དང་མཻ་ཏྲི་པ་དང་ཏི་པུ་རྣམས་ད་ལྟ་མཇལ་བ་དེ་སྔོན་གྱི་དཔོན་སློབ་གྱི་འབྲེལ་པར་འདུག །བསྲེ་བའི་གདམས་ངག་འདི་རྣམས་ས་ར་ཧས་བརྡའ་བསྟན། མཻ་ཏྲི་ཏི་པུས་དག་སྣང་དུ་གསུངས་ཏེ། སྔོན་ཆད་ནཱ་རོའི་བརྒྱུད་པ་ལ་མེད་པ་ཡིན། དེ་དང་དུས་མཚུངས་ཁམ་པ་ལུང་པ་དང་འབྲེལ་བ་ཡོད་པ་ཞིག་སྟེ། བྱང་ཆུབ་ཀྱི་སེམས་དང་ཐུགས་རྗེ་ཆེན་པོས་འགྲོ་དོན་དཔག་ཏུ་མེད་པ་བྱས། འཕན་ཡུལ་དང་དབུ་རུ་སྟོད་དུ་ཕྱིན་ཙམ་ན་ཤེས་རྒྱུ་ཞིག་བྱུང༌། རྒྱ་གར་རྣལ་འབྱོར་པ་དར་མ་དབང་ཕྱུག་དེ་དང་དེ་གསུམ་ངོ་བོ་གཅིག་ཡིན། ཡང་ཤུད་ཀེའི་བན་རྒན་དེ་ཡིན་པར་འདུག །བསྟན་པ་བསྲུང་བའི་ཆེད་དུ་བྱུང་བ་ཡིན། ད་ལྟ་ལྷ་མོ་དང་གྲུབ་ཐག་ཉེ་ཞིང་དངོས་སུ་བསྟན་རྒྱུ་ཡོད་པའི་དོན་ཡང་དེ་ཡིན། དེ་དང་དུས་མཚུངས་སྤྲུལ་སྐུ་ལ་སྟོད་དམར་པོ་དེ་ཡང་སྐུའི་བཀོད་པ་ཆ་གཅིག་ཡིན། སངས་རྒྱས་ཡེ་ཤེས་ཀྱི་སློབ་མ་རྡོ་རྗེ་དབང་ཕྱུག་ཅེས་བྱ་བ་རྟ་མགྲིན་ཞལ་གཟིགས་ཤིང་བསྐྱེད་རྫོགས་ལ་དབང་ཐོབ་པ་དང༌། རྫོགས་ཆེན་འབའ་ཞིག་སྒོམ་པའི་ཅོག་རོ་སྒོམ་ཆེན་དང༌། དེ་རྣམས་ངོ་བོ་གཅིག་ཡིན། དེའི་དོན་གྱིས་ད་ལྟ་ཡང་རྫོགས་ཆེན་གྱི་ཆོས་ཐམས་ཅད་ཕྱོགས་མེད་དུ་རྟོགས་པ་དང་ཤེས་པར་འདུག། ཡང་རྡོ་རྗེ་སྲིན་པོའི་ཞལ་གཟིགས་ཞིང་དྲེགས་པ་ཅན་འདུལ་བའི་སྔགས་གཤེན་རེ་ཐུལ་ཅན་ཡིན་སྙམ་པ་བྱུང༌། སློབ་དཔོན་པདྨའི་ཕྲིན་ལས་ཀྱི་ལྷག་མ་གདུག་པ་ཅན་ཐམས་ཅད་འདུལ་བའི་སྤྲུལ་བར་འདུག

ཡང་བལ་པོའི་རྣལ་འབྱོར་བ་དྷན་ཤྲཱི་ཞེས་བྱ་བ་གསང་སྔགས་ཀྱི་སྤྱོད་པ་སྣ་ཚོགས་སྟོན་པ་ཞིག་སྟེ། ད་དུང་ཡང་དེའི་གདན་ས་དང་བུ་སློབ་ཡོད། ཡང་རྒྱ་གར་གྱི་རྣལ་འབྱོར་པ་བུདྡྷ་བོ་དྡྷི་ཞེས་བྱ་བ་གྲུབ་རྟགས་མང་པོ་སྟོན། མུ་སྟེགས་པ་རྣམས་བཏུལ། འགྲོ་བ་རྣམས་སྐྱེ་བ་མེད་པའི་དོན་ལ་བཀོད་པ་ཡིན། ད་རེས་ཞལ་ཚོམ་དྲང་པོར་ཡོད་པ་དང༌། གདུག་པ་ཅན་རྣམས་འདུལ་བ་སྔོན་གྱི་རྣམ་འགྱུར་དང་སྤྱོད་པའི་འཕྲོ་ཡིན། ཡང་རྣལ་འབྱོར་གྱི་དབང་ཕྱུག་ཉག་སེ་ཞེས་བྱ་བ་ཡིན། སྤུང་རིར་ཕྱིན་པའི་དུས་ཤེས་རྒྱུ་ཞིག་བྱུང༌། ད་ལྟ་ཕྱིའི་སྤྱོད་པ་ཙབ་ཙུབ་དང་ཐོ་ཅོ་སྣ་ཚོགས་ཀྱིས་ཕན་གནོད་ཀྱི་ཕྲིན་ལས་སྒྲུབ་པ་དེ་སྔོན་གྱི་སྤྱོད་པའི་འཕྲོ་ཡྀན། ཡང་ཇོ་བོ་སྤྱན་རས་གཟིགས་ཀྱི་སྤྲུལ་པ་ཐོད་རྒལ་བས་འགྲོ་དོན་མཛད་པ་ཡིན་ཏེ། ཐུགས་ཀྱི་སྤྲུལ་པ་ས་ར་ཧ། སྐུའི་སྤྲུལ་པ་པདྨ། གསུང་གི་སྤྲུལ་པ་དམ་པ་རྒྱ་གར། དེ་གསུམ་ངོ་བོ་གཅིག་སྟེ། དུས་མཁྱེན་བྲམ་ཟེའི་སྤྲུལ་པ་ཡིན། མེས་སྲོང་བཙན་ཐུགས་རྗེ་ཆེན་པོའི་སྤྲུལ་པ་ཡིན། བྱང་སེམས་བློ་གྲོས་རིན་ཆེན་རྟ་མགྲིན་གྱི་སྤྲུལ་པ་ཡིན། པདྨའི་རྣམ་འཕྲུལ་མི་ཏྲ་ཛོ་ཀི་ཡིན། ལ་སྟོད་ཚུན་ཆད་ནས་དེང་སང་ཡན་དུ་རང་ཅག་མི་ཏྲས་བྱིན་གྱིས་བརླབས་པའི་རྣམ་འཕྲུལ་གྱི་སྐྱེ་བ་བཅུ་དྲུག་ཏུ་ཐུགས་རྗེ་ཆེན་པོ་དང་རྟ་མགྲིན་གྱི་སྒོ་ནས་འགྲོ་དོན་དཔག་མེད་བྱས། རྒྱལ་པོ་དམག་དཔོན་ལྟ་བུའི་འགྲོ་དོན་གྲངས་མེད་བྱས་པའང་ཡོད། དེང་སང་ཐུགས་རྗེ་ཆེན་པོའི་ཕྲིན་ལས་སྒྲུབ་པའང་དེ་ལྟར་ཡིན། ཨེ་ཀ་ཛཱ་ཊི་དང་མ་མགོན་འདི་ཀུན་སྐྱེ་བ་བཅུ་དྲུག་གི་ཆོས་སྐྱོང་ཡིན། ཞེས་གསུངས་ཤིང༌། གྲུབ་ཆེན་ཉིད་དང་དུས་མཚུངས་ཀྱི་སྐུའི་བཀོད་པའང་ད་ལྟ་ཁོ་བོ་དང་དུས་མཚུངས་ཡུ་གུར་གྱི་ནང་ན་ང་འདྲ་བའི་རྣལ་འབྱོར་པ་གཅིག་ཡོད། བྱ་བྱད་སྤྱོད་པ་ཐམས་ཅད་ང་དང་མཐུན། སེམས་ཅན་དཔག་ཏུ་མེད་པའི་དོན་བྱེད།

དེའི་མིང་ཡང་མ་ཧཱ་ཛོ་ཀི་ཞེས་བྱ་བར་གྲགས། ཡང་བལ་བོད་ཀྱི་མཚམས་ན་རྔོན་པའི་གཟུགས་ཅན་མདའ་གཞུ་ཐོགས་པ་བུད་མེད་དང་བཅས་པ་ཞིག་ཡོད། བུད་མེད་དེ་ཡེ་ཤེས་ཀྱི་ཌཱ་ཀི་མ་ཡིན། དེ་ཡང་རྗེ་མི་ཏྲས་བྱིན་གྱིས་བརླབས་པ་ཞིག་ཡིན། སེམས་ཅན་འགའ་ཙམ་ལ་ཕན། གནས་ལུགས་ཀྱི་དོན་རྟོགས་པས་ཁོང་གིས་ཀྱང་ཤེས་ཀྱང་སྲིད། ཡང་ཡར་ལུང་ཀྱི་འདིར་རྣལ་འབྱོར་པ་ཆགས་ལམ་པ་ཞིག་ཡོད། དེས་ཀྱང་སེམས་ཅན་མང་པོ་ལ་ཕན། གནས་ལུགས་ཀྱི་དོན་རྟོགས་ནས་རྨི་ལམ་སྒྱུ་མ་ལྟ་བུར་ཅིར་ཡང་སྤྲུལ་ཉན་ཏེ། བརྟུལ་ཞུགས་ཀྱི་སྤྱོད་པ་ལ་རང་དབང་ཐོབ་པས་ཅི་བྱས་ཉན་པ་ཡིན། ཞེས་གསུངས། གྲུབ་ཆེན་ཀརྨ་པ་ཉིད་ཀྱི་རྣམ་པར་ཐར་པ་ནི། རྗེ་དུས་གསུམ་མཁྱེན་པའི་རྣམ་ཐར་ལས། མ་འོངས་པའི་དུས་སུ་བོད་ཡུལ་ལྷོ་བྲག་གྲུབ་པའི་གནས་མདུན་དུ་གདུལ་བྱ་གཅིག་གི་དོན་དུ་འབྱུང་གསུངས་པ་དང༌། འབྲི་ཆུ་ངོ་མཐོང་ནས་གཅིག་གིས་ངེད་ཀྱི་དགོངས་པ་རྫོགས་པར་བྱེད་གསུངས་པ་དང༌། ཡོན་བདག་དགོན་པ་བ་སྐྱེ་བ་གཉིས་སམ་གསུམ་གྱིས་ལམ་རྣལ་མར་ཚུད་གསུངས་པ་གསུམ་དུས་མཚུངས་པ་སྟེ། དགོངས་པ་དེ་གསུམ་རྫོགས་པར་བྱ་བའི་དོན་དུ། མིང་ཡོངས་སུ་གྲགས་པ་ཀརྨ་པ་ཡང༌། དྲན་པ་ཤེས་བཞིན་དང་ལྡན་པས་འབྲི་ཀླུང་དམ་པ་ཆོས་ཀྱིས་ཕྱུག་པའི་ཡུལ་དུ། བཙད་པོ་དབུའི་རིགས་སུ་སྐྱེས་ཞེས་གསུངས་ཏེ། སྔོན་ཆོས་རྒྱལ་ཁྲི་སྲོང་ལྡེའུ་བཙན་གྱིས་སྲས་སད་ན་ལེགས། སད་ན་མཇིང་ཡོན་གཉིས་ཀྱི་སྔ་མ་འབངས་ཀྱིས་བཀྲོང༌། ཕྱི་མ་ལ་སྲས་གསུམ་ཡོད་པའི་ཆུང་བ་གནང་བུ་གནང་སྟག་གི་བུ། སྟག་ནམ་མཁའི་ལྷ་གཟུངས་ཏེ། བི་མ་ལ་མུ་ཏྲ་དང༌། པདྨ་སཾ་བྷ་ཝ། གནུབ་ནམ་མཁའི་སྙིང་པོ་རྣམས་ཀྱིས་དབང་བསྐུར་ཞིང་བྱིན་གྱིས་བརླབས། སྔགས་ལ་མངའ་བརྙེས་ཤིང་གྲུབ་པ་ཐོབ། ན་བཟའ་ཉི་མའི་སྲབ་མདའ་ལ་འགེལ་ཞིང༌། འཇའ་འོད་ལ་ཆིབས་ནས་ནམ་མཁའ་ལ་གཤེགས་ནུས་ཤིང༌། ཁྱད་པར་རྡོ་རྗེ་སྲིན་པོ་དྲེག་པ་ཕོ་དགུ་མོ་དགུ་དང་ཐ་དད་མེད་པར་གྱུར་པ་དེ།

མཆེད་ཡ་སྟག་སྟེའུ་རི་བཀྲའི་སྲས་གསུམ་ཡང༌། དགྱེས་པ་རྡོ་རྗེ་དང༌། རྡོ་རྗེ་སྲིན་པོའི་རྣལ་འབྱོར་རིག་པ་འཛིན་པ་ཡིན་པས་ཁུ་དབོན་དེ་རྣམས་ཁམས་སུ་མི་སྡེའི་མགོ་ལུང་ལ་བཏང་བར་དབུར་མིང་དུ་ཆགས་པའི་བརྒྱུད་ལ། སྔགས་པ་ཚེ་ཐུང་ཤོས་མི་རབས་བཅོ་ལྔ་ཙམ་དང༌། ཚེ་རིང་བའི་དབང་གིས་མི་རབས་བཅུ་གཅིག་ཙམ་སོང་བའི་དུས་ས་སྟོད་དཀྱིལ་ལེའི་ཙག་ཏོ་ཞེས་བྱ་བར། ཡབ་རྒྱ་དབང་ཚུར་ཚ་སྤྲང་ཐར། ཡུམ་སེང་ངེ་བཟའ་མང་སྐྱིད་གཉིས་ལ་སྲས་འགའ་ཡོད་པའི་ཆུང་ཤོས་སུ་མེ་ཕོ་སྟག་གི་ལོ་ལ་སྐུ་བལྟམས། 

མཚན་ཆོས་འཛིན་ཞེས་བྱ་བ་དད་པ་ཆེ་ཞིང་ཡང་དག་པའི་དོན་ལ་མོས་པ་སྟེ། ལོ་དྲུག་ནས་ཡི་གེ་ཕྱོགས་མེད་དུ་ཤེས་ཤིང༌། ལོ་དགུ་དང་བཅུ་ལོན་གྱི་བར་སངས་རྒྱས་ཀྱྀ་གསུང་རབ་ཐ་དག་ལ་བལྟས་ཏེ། ཀློག་འདོན་ཐེངས་རེ་ཙམ་གྱིས་ཐམས་ཅད་ཤེས་ཤིང་ཁོང་དུ་ཆུད་ནས། སེམས་ཉིད་ཀྱི་གཤིས་འགྱུར་བ་མེད་པ་ལ་རང་བཞིན་གྱིས་གནས་པ་རྒྱ་མཚོའི་གཏིང་གི་ཆུ་ལྟ་བུ་མི་གཡོ་བ་གནས་ཀྱང༌། ཅི་ལྟར་ཡིན་ཅུང་ཟད་ངོ་མ་ཤེས་པ་ལ། རིན་པོ་ཆེ་སྤོམ་བྲག་པས་ངོ་སྤྲད་པ་སྟེ། དེ་ཡང་རྗེ་ཉིད་དབུས་སུ་ཕེབ་དགོངས་ཏེ་བྱོན་པ་ལ། རིན་པོ་ཆེ་སྤོམ་བྲག་པ་དང་ཤ་འབོམ་ན་ཐོག་མར་མཇལ་བའི་དུས་སུ། བཙུན་ཆུང་ཁྱོད་གང་ནས་འོང་བ་ཡིན་གསུངས། ངེད་ས་སྟོད་ནས་འོང་དབུས་སུ་འགྲོ་བ་ཡིན་ཞུས་པས། ཁྱོད་ངའི་གདུལ་བྱ་ཨེ་མ་ཡིན་གར་ཡང་མ་འགྲོ་འདུག་ཅིག་གསུངས་ནས། དེ་ནུབ་ཤེས་རབ་བློ་གྲོས་ལ་དབང་བསྐུར་མཛད་པའི་གྲལ་དུ་ཁྲིད་ནས་ཐུགས་ལ་བཏགས། དབང་བསྐུར་ཐུབ་ནས་མི་མེད་པའི་དུས་སུ་དོ་ནུབ་ཁྱོད་འདུག་པའི་ཐད་ན། དུས་གསུམ་མཁྱེན་པ་སོགས་བཀའ་བརྒྱུད་ཀྱི་བླ་མ་གསལ། ཁྱོད་ལས་ཅན་ཞིག་ཡིན་པར་འདུག །དེས་ན་སིལ་ཀོ་དགོན་པར་བྱོན་པའི་དུས་སུ། སིལ་ཀོ་ཞེ་ཁོ་གཉིས་ཀྱི་བར་སྒང་ཞེ་མུར་འོག་མགུལ་ན་བྱོན་པའི་ཚེ། སྤོམ་བྲག་པའི་ཞལ་ནས། དེ་རིང་རྗེ་དུས་གསུམ་མཁྱེན་པའི་སྣང་བ་ནམ་མཁའ་གང་བ་ཞིག་བྱུང༌། ལར་ཡང་ཁྱོད་དང་འཕྲད་ཕྱིན་དག་པའི་སྣང་བ་བསམ་གྱིས་མི་ཁྱབ་པ་བྱུང་བས། ཁྱོད་སྐལ་ལྡན་ཞིག་ཡིན་པར་འདུག འདིར་སྡོད་ལ་ངའི་ཆོས་འདི་ཚོ་ཉམས་སུ་ལོང་གསུངས། མངོན་པར་མཁྱེན་པ་རྒྱ་ཆེན་མངའ་བར་འདུག་སྟེ་གསང་བར་སྣང་གསུངས། དགུང་ལོ་བཅུ་གཅིག་བཞེས་པའི་ལོ་དེར། རིན་པོ་ཆེ་སྤོམ་བྲག་པ་ཉིད་ཀྱི་དྲུང་དུ་རབ་ཏུ་བྱུང་ནས་མཚན་ཆོས་ཀྱི་བླ་མ་ཅེས་གསོལ། དེ་ནས་སྤོམ་བྲག་དགོན་པར་དབང་བསྐུར་ཞིང༌། སེམས་བསྐྱེད་ཟབ་ཁྲིད་སོགས་དམ་པའི་ཆོས་དཔག་ཏུ་མེད་པས་རྗེས་སུ་བཟུངས་ཤིང་ཕ་བུ་འཕྲད་པ་བཞིན་ཐུགས་ལ་བཏགས།

ཚེ་རབས་ཀྱི་བླ་མ་ཡིན་པར་འདུག་གར་ཡང་མི་འགྲོ་བསྡད་དགོས་སྙམ་ནས་ཆོས་ཐམས་ཅད་ཐུགས་ཉམས་སུ་བཞེས་ཤིང་བཀའ་བཞིན་བསྒྲུབས། ས་ར་ཧའི་དོ་ཧ་དང་དྭགས་པོའི་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཁྲིད་གནང་ནས་ངོ་སྤྲད་པའི་དུས་སུ། འཁོར་འདས་ཀྱི་ཆོས་ཐམས་ཅད་རང་རིག་ཡེ་ཤེས་རབ་འབྱམས་སུ་ངོ་འཕྲོད་དེ། རིན་པོ་ཆེ་ལ་ཞུས་པས། ངོ་བོ་རྟོགས་པ་ཡིན་ཡང་འཁོར་བ་ཐོག་མེད་ནས་འཁྲུལ་པ་ཡུན་རིང་བའི་ཕྱིར། སྒོམ་མེད་ཀྱི་དབྱིངས་སུ་རླུང་སེམས་གནད་ཀྱི་འཁོར་ལོ་བསྐོར་དགོས་པ་དང༌། ཁྱོད་ལ་དེས་ཆོག་ཀྱང་གདུལ་བྱ་སྣ་ཚོགས་ཀྱི་དོན་བྱེད་པ་ལ་བཀའ་བརྒྱུད་ཀྱི་གདམས་ངག་རྣམས་དགོས་ཤིང༌། སློབ་མ་རྣམས་ལ་ཕྱོགས་མེད་དུ་ངོ་སྤྲོད་ཅིང་གེགས་སེལ་བ་དང་བོགས་འདོན་པ་རྣམས་ཤེས་དགོས་པ་ཡིན་གསུངས་ནས་བརྒྱུད་པའི་གདམས་ངག་ཡོད་ཚད་གནང༌། དེར་ཁྲིད་མཛད་པ་ལ་འབུལ་རྒྱུ་གཞན་མེད་པས་ཀློག་རྒྱུན་ཚར་གཅིག་ལ་བཞུགས་ནས། དེའི་ཡོན་རིན་པོ་ཆེ་ལ་ཕུལ་བས་ཁྲ་སྤོམ་བྲག་སྣ་འདི་ནོར་གྱིས་བཀང་ནས་ཕུལ་བ་བས། སྒོམ་ཆེན་སེམས་ངོ་ཤེས་པ་གཅིག་དགའ་གསུངས། དེ་ནས་བླ་མ་འདི་སྒྲུབ་པ་ཁོ་ན་ལ་མཉེས་པར་འདུག་དགོངས་ནས། རྗེ་ཉིད་ཀྱིས་ཀྱང་སྐུ་བཞི་ངོ་སྤྲོད་ཀྱི་དོན་ལ་གནད་བཞི་ཆོས་ཉིད་ཀྱི་འཁོར་ལོ་རྒྱུན་ཆད་མེད་པར་བསྐོར་བས། མེ་ལོང་གི་གཟུགས་བརྙན་ལྟར་རིགས་དྲུག་གི་གནས་སྦྱོང་དུ་མ་ཤར་ཞིང༌། དབྱིངས་དང་ཡེ་ཤེས་གཉིས་སུ་མེད་པར་རྟོགས་པའི་དབང་གིས་ཕྱོགས་བཅུའི་ཞིང་དང་སྐུ་རྒྱ་མཚོ་རྣམས་རྟག་ཏུ་གཟིགས་ཤིང༌། ཆོས་གསན་པ་སོགས་དག་པའི་སྣང་བ་འབྱམས་ཀླས་པ་བྱུང༌། ཁྱད་པར་ནུབ་གཅིག་རྨང་ལམ་དུ་ཐུགས་རྗེ་ཆེན་པོ་ཞལ་བཅུ་གཅིག་པ་ནམ་མཁའི་དབྱིངས་ཁྱབ་པ་ཞིག་གི་ཞལ་ནས་ཉི་མའི་དཀྱིལ་འཁོར་ཤར་བ་བཞིན་དུ་འོད་ཟེར་ཕྱོགས་ཐམས་ཅད་དུ་ཁྱབ་ཅིང་དེའི་སྣ་ལས་ཁྱོད་ཀྱིས་ཐུགས་རྗེ་ཆེན་པོའི་སྒྲ་ཕྱོགས་མེད་དུ་དྲག་དུ་སྒྲོགས་ཤིག་ཅེས་པའི་སྒྲ་གྲགས་པ་དང༌།

མཁའ་འགྲོ་མ་བཞིའི་ཞལ་ནས་ཆོས་འདི་ཀུན་ལ་བསྟན་འདིས་འདུལ་བའི་དུས་ལ་བབས་པ་ཡིན་གསུངས་པ་བྱུང༌། འོན་ཀྱང་ཤར་ཕྱོགས་སྤུངས་རིར་མ་ཕེབས་ཀྱི་བར་སུ་ལའང་མ་བསྟན་པ་ཡིན་གསུངས། ད་རུང་མཉམ་རྗེས་ཅུང་ཟད་མ་འདྲེས་པས་དགུན་སྒང་ཆེན་སྲོད་ལ་ཕྱིར་བུད་ནས་མཚན་ཡལ་རས་རྐྱང་བཞེས་ནས། གཏུམ་མོ་གཙོ་བོར་བསྒོམ་སྟེ། རླུང་སེམས་གནད་ཀྱི་འཁོར་ལོ་དྲག་ཏུ་བསྐོར་བས། ཀོ་བོའི་ཡུལ་སིལ་ཀོ་དགོན་པར་གནམ་བྲག་དབེན་དུ་སྒོམ་མེད་ཀྱི་རྟོགས་པ་མངོན་དུ་གྱུར། ཐུན་བར་རྣམས་སུ་རྗེ་བཙུན་མའི་བསྙེན་པ་མཛད་པས་ཞལ་ཡང་རྟག་ཏུ་གཟིགས། དེར་སློབ་དཔོན་རིན་པོ་ཆེས། བརྒྱུད་པ་འདིའི་གདམས་ངག་ལ་ཁྱོད་འདྲའི་སྒོམ་སྒྲུབ་སྩོལ་བ་དགོས་པ་ཡིན། བརྒྱུད་པ་ཀུན་གྱི་གདམས་ངག་གི་ཆེ་བ་འདོན་ཅིང་དགོངས་པ་རྫོགས་པར་བྱེད་པ་ཁྱོད་ལ་འབྱུང་གསུངས་ནས་མཉེས། དེ་ནས་རིན་པོ་ཆེ་ཀཿ་ཐོག་པ་བྱམས་པ་འབུམ་གྱིས་མཁན་པོ་དང༌། སྤྱན་སྔ་མང་ཕུ་བས་སློབ་དཔོན་མཛད་དེ་བསྙེན་པར་རྫོགས་པར་མཛད། རིན་པོ་ཆེ་སྤོམ་བྲག་པ་ལ་མ་མགོན་གྱི་གཏོར་དབང་ཞུས་པས། ཏིང་ངེ་འཛིན་ཇི་ལྟར་ཡོད་པ་བཞིན་ཞལ་མཐོང༌། ཉེ་གནས་བྱས་པས་ཀྱང་བྱིན་རླབས་དང་ཕྲིན་ལས་ཤིན་ཏུ་ཆེ་བར་བྱུང༌། སེལ་ཀོའི་བྲག་གོ་ཚང་ཅན་ན་གཅིག་པུར་བསྒོམ་པའི་ཚེ། ཐུགས་རྗེ་ཆེན་པོ་ཞལ་བཅུ་གཅིག་པ་དབུ་ལ་ཨ་མི་དྷེ་ཝ་བཞུགས་པ། སྐུ་ལ་འོད་ཟེར་ཕྱོགས་བཅུར་འཕྲོ་བ། འོད་ཟེར་རེ་རེའི་སྣ་ལའང་ཡི་གེ་དྲུག་པ་ཡིག་འབྲུའི་གཟུགས། ཁ་དོག་སྣ་ལྔ་ལ་དམར་པོ་ཤས་ཆེ་བ། ནམ་མཁའ་ལ་འཇའ་ཚོན་ལྟར་བཀྲ་ལམ་མེ་འདུག་པ། ཡི་གེ་དྲུག་པའི་སྒྲ་ནམ་མཁའི་མཐས་ཁྱབ་ཚད་དུ་གྲགས་པའི་ནང་ནས། སྤྱན་རས་གཟིགས་དབང་ཐུཌ་རྗེ་ཡི། །ཕྲིན་ལས་འོད་ཟེར་ཕྱོགས་བཅུར་རྒྱས། །ཞེས་གྲགས་སྟེ། ནམ་མཁས་ཁྱབ་ཚད་འགྲོ་བ་རེ་རེའི་མདུན་ནའང་ཐུགས་རྗེ་ཆེན་པོའི་སྐུ་དང༌། ཡི་གེ་དྲུག་པ་རྣམས་ཡོད་པ་འོད་ཟེར་རང་ཉིད་ལ་ཐིམ།

ཡང་དེའི་ཕྱིས་ནུབ་གཅིག་ནམ་མཁའ་འོད་དམར་པོས་གང་བ་བྱུང་དེའི་ནང་ན་རྗེ་བཙུན་མ་སྐུ་མདོག་བྱི་རུ་ལྟར་དམར་བ། རུས་པའི་རྒྱན་དྲུག་དཀར་ཁྲོ་ལེ་གསོལ་བ། རིགས་བཞི་ཌཱ་ཀི་ཡང་སྐུ་མདོག་དམར་བ། གྲི་གུག་ཐོད་པ་ཁ་ཊཱཾ་ག་དང་ལྡན་པ་རོའི་གདན་ལ་བཞུགས་པ། གཙོ་མོའི་དབུ་ལ་རྣམ་པར་སྣང་མཛད་ཀྱིས་བརྒྱན་པ། ཌཱ་ཀི་བཞི་ལ་གཞན་བཞིས་དབུ་བརྒྱན་པ། གཙོ་མོའི་ཞལ་ནས། རྗེ་བཙུན་རྡོ་རྗེ་རྣལ་འབྱོར་མ། །རྒྱུད་རྣམས་ཀུན་གྱི་རྩ་བ་ཡིན། །གསུངས་ཏེ། རྗེ་མི་ལའི་གསུང་གིས། རྗེ་བཙུན་མ་འདིའི་སྒོ་ནས་རྒྱུད་སྡེ་བཞིའི་སྒོ་བདུན་བརྒྱ་ཕྱེད་པ་ཡིན་གསུངས་པའི་དོན་འདི་ཡིན་པར་འདུག་སྙམ་པ་བྱུང༌། ཡང་ནུབ་གཅིག་གི་རྨང་ལམ་ན། ལུང་པ་དམར་པོ་ཡངས་ཤིང་རྒྱ་ཆེ་བ་ཞིག་ན་ཆང་གི་རྒྱུན་ཆུ་བོ་ཆེན་པོ་དབྱར་འབྲུབ་པ་ལྟ་བུ་ཞིག་འབབ་ཅིང་འདུག །དེའི་འགྲམ་ན་བུད་མེད་ཅིག་སྣང་བ་ལ་འདི་ག་ནས་འབབ་དྲིས་པས། འདིའི་ཕུ་ལ་སོང་དང་མཐོང་འོང་གི་ཆང་གི་རྒྱུན་འདི་ཁྱོད་ཀྱི་ཡིན། ད་དུང་ཡང་ཡུན་རིང་དུ་འབབ་པ་ཡིན་ཟེར། དེ་ནས་དེའི་ཕུར་ཕྱིན་པས་ཀ་པཱ་ལ་ཡངས་ཤིང་རྒྱ་ཆེ་བ་ཞིག་ནས་འབབ་ཅིང་འདུག་པ་མཐོང༌། དེའི་སྟེང་གི་ནམ་མཁའ་ལ་རྗེ་བཙུན་མ་སྐུ་མདོག་དམར་མོ་རྒྱན་ཆ་ལུགས་དང་ལྡན་པ་ཞིག་ལ། ལྷ་མོ་དམར་མོ་བཅུ་དྲུག་གིས་བསྐོར་བའི་ཞལ་མཐོང༌། ནམ་མཁའ་ཐམས་ཅད་ཌ་མ་རུའི་སྒྲས་གང་བ་བྱུང༌། དེ་ལ་སོགས་པ་གོ་ཚང་བྲག་ཏུ་རླུང་སེམས་ཀྱི་འདུས་ཚུལ་རིགས་དྲུག་གི་གཟིགས་སྣང་དཔག་ཏུ་མེད་པ་བྱུང་གསུངས། ལར་གོ་ཚང་བྲག་ཏུ་ཟླ་བ་ཧྲིལ་པོ་ལྔ་བསྒོམས་པ་ཡིན་གསུངས། ཡང་སིལ་ཀོ་དགོན་དུ་ཆོས་སྐྱོང་གི་ཞལ་གྱི་དཀྱིལ་འཁོར་གནམ་ས་ཁེབ་པ་ཞིག་ཉིན་གཅིག་གི་བར་དུ་སྣང་སྟེ། སྤྱན་ཀུན་ཉི་ཟླ་ཤར་པ་ཙམ་ལ་འོད་ཟེར་དཔག་ཏུ་མེད་པ་འཁྲིགས་ཤིང་འདུག །ཞལ་ནས་ཧཱུྃ་སྒྲ་འབྲུག་ལྟར་སྒྲོགས་ཤིང་སྣང་སྲིད་ཟིལ་གྱིས་གནོན་པའི་ཕྲིན་ལས་དཔག་ཏུ་མེད་པ་འབྱུང་གསུང་བ་བྱུང༌།

ཡང་སྤོམ་བྲག་ན་བཞུགས་པའི་ཚེ། དཔལ་མགོན་པོ་ཕྱོགས་བཅུའི་མགོན་པོའི་འཁོར་དང་བཅས་པ་དར་མདུང་བ་དན་ནག་པོ་ཅན་བསྣམས་ཏེ། ཤར་ལྷོ་མཚམས་ན་ཕར་ཐལ་བ་བྱུང༌། བ་དན་ནག་པོ་དེ་རིན་པོ་ཆེ་འདའ་བའི་བརྡར་འདུག དེའི་ཚེ་དུས་འཕོ་འགྱུར་གྱི་དབང་གིས་ཧོར་དང་མི་ལོག་ཐམས་ཅད་ཀྱིས་ཡུལ་བརླག་པའི་དུས་སུ་སྨར་ཁམས་སྨད་དུ། རྗེ་འགྲོ་མགོན་རས་པའི་དབོན་པོ་སོགས་བསྟན་པ་དར་རྒྱས་ཡོད་པ་གསན་ནས་དཔོན་སློབ་རྣམས་དེར་བྱོན་པའི་ཚེ། ཧོར་གྱི་གནོད་པ་སྣ་ཚོགས་བྱུང་ཞིང༌། མཚོ་རོང་དགོན་དུ་ཕེབས། རས་ཆེན་པའི་སློབ་མ་རྣམས་ཀྱིས་ཀྱང་མི་ལོག་མང་པོ་བྱུང་ཟེར་ནས་ཕན་འདོགས་སུ་མ་བཏུབ། རིན་པོ་ཆེ་སྤོམ་བྲག་པའང་གཤེགས་ཤིང༌། རྗེ་ཉིད་ཐུགས་ཆད་པའི་དུས་ན་རྡོ་རྗེ་དཔལ་བརྩེགས་དང༌། འདམ་ཆེན་རྩེའུ་རས་བགོ་བྱས་བུ་འབོར་གྱི་གཞི་བདག་ཐམས་ཅད་བསུ་བ་ལ་བྱུང་བ་གཟིགས། ལེགས་ལྡན་མགོན་པོ་བེར་ནག་ཅན་གྱིས་ཙནྡན་གྱི་བེང་ཐོགས་ཤིང་ཞབས་ས་ལ་བརྡབས་ནས། བེང་གིས་ས་ལ་རི་མོ་གསུམ་བྱས། འདི་ན་མ་འདུག་ཤར་གྱི་ཕྱོགས་སུ་འདེང་གསུངས་པའི་ལྟས་བྱུང༌། རི་མོ་གསུམ་ནི། བསོད་ནམས་རི་བོ་བཞིན་དུ་བརྟན། །བརྒྱུད་འཛིན་ཉི་ཟླ་བཞིན་དུ་གསལ། །སྙན་པས་ནམ་མཁའ་བཞིན་དུ་ཁྱབ་པའི་བརྡའ་དང༌། ཞབས་བརྡབས་པ་དེ་འཛམ་གླིང་གཡོ་ནུས་པའི་བརྡར་དགོངས། མཚོ་རོང་མཆོད་ཁང་གི་སྒོ་ལ་ངེད་མི་ལོག་ལ་ཁྱེད་རྣམས་མི་དགོས། འཛམ་གླིང་ཁྱབ་པའི་བདག་པོ་འོང་བར་ཡང་སུས་ཤེས། ཞེས་བྲིས་ནས་བཞག །རྗེ་ཉིད་དཔོན་སློབ་འགའ་ཞིག་ཡོད་པ་དེས། རིན་པོ་ཆེའི་རྟེན་རྣམས་གདན་དྲངས་ནས་ནམ་ལ་གར་སོང་ཆ་མེད་པར་བཞུད། སྒོ་རིག་གི་ཡུལ་དུ་འབྱོན་དགོངས་ནས་འབལ་ཐང་དུ་ཕེབ་ཙ་ན། སྒོ་རིག་གི་གཞི་བདག་རྣམས་མི་ནག་དར་དཀར་འཛིན་པ་མང་པོའི་ཚུལ་གྱིས་བསུ་བ་བྱས། འབྲི་རྒྱུད་དེ་དག་ཏུ་བརྟུལ་ཞུགས་ཀྱི་སྤྱོད་པ་སྣ་ཚོགས་མཛད་ཅིང༌། ནད་པ་དང་ཞ་བོ་སོགས་ལ་ཕྱག་ལྕག་གནང་བ་ཙམ་གྱིས་སོས་པ་བྱུང༌།

དེ་ཕྱོགས་ཀྱི་འགྲོ་བ་རྣམས་ཀྱིས་གུས་པས་ཕུལ་བའི་ནོར་རྣམས་ཕོངས་མེད་དུ་གཞན་ལ་བཀྱེས། གྲུབ་ཐོབ་ཀྱི་སྙན་པ་ཕྱོགས་མེད་དུ་གྲགས། ཀཾ་པོ་གནས་ནང་དུ་བྱོན་པའི་ཚེ། འཇའ་ཚོན་ལྟ་བུའི་གཞལ་ཡས་ཁང་དུ་བདེ་མཆོག་གི་ལྷ་ཚོགས་དང༌། རྗེ་དུས་མཁྱེན་བཞུགས་པ་གཟིགས། དགེ་བསྙེན་གྱིས་རིན་པོ་ཆེའི་ཁྲི་བརྩིགས་ནས་ཁྱེད་འདིར་བཞུགས་ཟེར་བ་རྨིས་པ་གདན་ས་གསར་རྙིང་གཉིས་ཟུག་པའི་བརྡར་འདུག་གསུངས། གནས་ནང་ནས་འཆར་སློང་ན་སྒོམ་པའི་ཚེ། ཕྱོགས་བཅུའི་སངས་རྒྱས་ཀྱི་ཞིང་དང་སྐུའི་བཀོད་པ་ཐམས་ཅད་ཞག་བདུན་གྱི་བར་དུ་གསལ་བར་གཟིགས་པ་བྱུང༌། དེ་ནས་སྤུངས་རི་ལ་འབྱོན་པའི་ཚེ། གནས་ནང་ལུང་པའི་གཡས་ཕྱོགས་དཔའ་བོའི་དཀྱིལ་འཁོར། གཡོན་ཕྱོགས་དཔའ་མོའི་དཀྱིལ་འཁོར་རྣམས་གར་ཁྱུག་ཁྱུག་བྱེད་ཅིང་བསྒྱེལ་བ་གཟིགས། དུས་གསུམ་མཁྱེན་པ་དཔག་ཏུ་མེད་པ་བཞུགས་པའི་ཞལ་ནས་དག་པ་མཁའ་སྤྱོད་འདི་རང་ཡིན་གསུང་བ་བྱུང༌། ཉི་མ་ཕྱི་དྲོ་ཞིག་ལ་དཔལ་ལྷ་མོ་ཞལ་གྱིས་གནམ་ས་ཁྱབ་པ་ནག་མོ་འབུམ་སྡེ་དང་བཅས་པ་རྔམ་ནས་བྱང་ཕྱོགས་ན་ཕར་ཐལ་བ་ཞིག་བྱུང༌། སྟོད་ནས་ཚུར་ཧོར་འོང་བ་བཟློག་པའི་བརྡའ་ཡིན་གསུངས། ར་རོང་ནས་ཡར་བྱོན་པའི་དུས་སུ། སྒོ་རིག་གི་གཞི་བདག་རྣམས་བསུར་འོངས་པ་དང༌། དགེ་བསྙེན་འཁོར་བཅས་འཐབ་ཅིང་འདུག་པ་ལ་གཏོར་མ་བྱིན་ནས་མ་འཐབ་གསུངས་པས། དགེ་བསྙེན་ན་རེ། ད་རེས་ཁྱེད་རྣམས་རྒྱལ་བ་གྱིས་དང༌། ལོ་འགའ་ལོན་ནས་ང་རང་གིས་གདན་དྲངས་པ་ཡིན་ཟེར་ཞིང་འདུག །དེ་ནི་ཕྱིས་གནས་ནང་ན་བསྟན་པ་དར་བའི་རྟགས་ཡིན། སྒོ་རིག་རྔབ་པ་ཡོན་བཙུན་ཚུལ་རྒྱལ་གྱི་ཕ་སྨྱོ་བའི་དུས་སུ་གདན་དྲངས་པར་གཏོར་དབང་བདུན་གྱིས་སོས་པ་བྱ་སྙམ་ཙམ་ན། བོན་པོ་རྣམས་ཀྱིས་བན་དེ་པེ་ཀར་གྱིས་པེ་ཀར་མི་ཐུབ། དེ་སྔོན་གཏོར་དབང་གསུམ་བྱས་པ་ཀྱང་མ་ཕན་ཟེར་བས། ཐུགས་འཁྲུགས་ནས། འཇིག་རྟེན་གྱི་ཁམས་ཐམས་ཅད་ཁར་བཏབ་ཀྱང་གང་བའི་སྣང་བ་མ་བྱུང༌།

གཏོར་མ་ཆེན་པོ་མི་བཞིས་མི་ཐེག་པ་ཞིག་ཡོད་པ་དེ། ཕྱག་ཡ་གཅིག་གིས་བླངས་ཏེ་འཕངས། དེའི་དུས་སུ་སྟེང་འོག་ཕྱོགས་མཚམས་ཐམས་ཅད་ཆོས་སྐྱོང་མགོན་པོས་གང་བ་བྱུང་ནས། ཕྱོགས་བཅུའི་མགོན་པོའི་བསྟོད་པའང་མཛད། རྫི་མགོར་རྣལ་ལམ་དུ་གནས་པོ་ཆེན་པོ་བང་རི་བྱོན་ནས་རི་འདི་ཉེ་བའི་གནས་ཡིན། ཁྱེད་ཀྱི་ཕོ་བྲང་འདིར་ཐོབ་དང་གདུལ་བྱ་རྒྱ་མཚོ་ལྟ་བུ་འབྱུང༌། ཡོན་བདག་སུམ་སྨར་གྱི་གཞི་བདག་རྣམས་དང༌། ངས་ཀྱང་བྱེད་པ་ཡིན་ཟེར་བ་བྱུང༌། སློང་མདོར་བྱོན་པའི་ཚེ་དགེ་བསྙེན་ཆེན་པོ་བང་རས་ལྷ་ཁང་འདི་ཁྱེད་ལ་འབུལ་ཟེར་ནས་ཕྱག་སྐོར་བྱེད་པ་བྱུང༌། དེ་ཕྱིར་སྒོ་རིག་ནང་དུ་ཕྲིན་ལས་ཐོགས་རྡུགས་མེད་པ་བྱུང༌། དེ་ནས་སྒོ་རིག་གི་ཡུལ་དེ་ཉིད་དུ་ཀཾ་པོ་གནས་ནང་གི་ཉེ་བའི་གནས། སྤུངས་རི་ཞེས་བྱ་བ་དཔའ་བོ་སྤྲིན་བཞིན་དུ་འདུ་བའི་གནས། སྔོན་བླ་མ་ཉག་སེའི་སྒྲུབ་གནས་སུ་གྱུར་པ་དེར་ཕེབ། དེར་འཚོགས་པའི་འཇིག་རྟེན་གྱི་ཌཱ་ཀི་ལ་སོགས་པ་འབྱུང་པོ་རྣམས་ཀྱིས་ཐོག་ཆར་འབེབས་པ་སོགས་གནམ་ས་གཡོ་ནུས་པའི་ཆོ་འཕྲུལ་བསྟན་པས་དེ་རྣམས་དབང་དུ་བསྡུས་ཤིང་ཟིལ་གྱིས་མནན། སྩོལ་སྒྲུབ་སྣ་ཚོགས་ཀྱིས་ཕྲིན་ལས་རེ་རེ་ཟུང་ཟུང་འགྲུབ་པ་ལ་དགོས་པ་མེད། ཏིང་ངེ་འཛིན་སྣ་ཚོགས་ཀྱི་གྲུབ་རྟགས་ཞི་ཁྲོ་རབ་འབྱམས་ལྟར་ལྷུན་གྱིས་གྲུབ་པ་མ་བྱུང་ན། ཡུལ་ཁམས་རེ་རེ་ཟུང་ཟུང་ཙམ་གྱི་སློབ་དཔོན་ལ་ཡང་དགོས་པ་མེད་སྙམ་ནས། བྱི་རུ་འགའ་ཡོད་པ་ནས་དང་ཟ་མ་ལ་བཙོང་ནས་དམ་བཅའ་བརྟན་པོས། གནད་བཞི་ཆོས་ཉིད་ཀྱི་འཁོར་ལོ་བསྐོར་ཞིང༌། སྒྲུབ་པ་ནན་ཏན་དུ་མཛད་པས་ཚོགས་གཉིས་རྫོགས་པའི་ནོར་སྒྲུབ་ཀྱི་གནད་ཀྱིས་སྐུ་བསོད་རྒྱས་ཤིང་སློབ་མ་མང་དུ་འདུས། གྲྭ་པ་ལྔ་བརྒྱ་ཙམ་རེ་འཚོགས་པ་ལ་སྩོལ་སྒྲུབ་མེད་པར་རྒྱགས་བཀྱེས་ནས་སྒོམ་དུ་བཅུག མ་མགོན་ལྕམ་དྲལ་ཕོ་ཉར་བཀྱེ། ལྷ་སྲིན་སྡེ་བརྒྱད་བྲན་དུ་བཀོལ་ནས་རྒྱ་དང་འཇང་ཡན་ཆད་ལ་དྲག་པོའི་ཕྲིན་ལས་དངོས་སུ་བསྟན་ནས།

ལམ་རྒྱ་མཛད། སྒོ་རིག་རྔ་པས་ལམ་རྒྱ་དྲལ་བ་ལ་བཞེས་དྲངས་པའི་དུས་སུ་བུ་འབོར་གྱི་སྒང་མགོན་པོའི་ལྷ་དམག་གིས་གང་ཞིང༌། དངོས་སུ་ཡང་རླུང་ཐོག་གིས་ཐང་ཤིང་དཔག་ཏུ་མེད་པ་བསྒྱེལ་བ་ཞིག་བྱུང༌། ཕྱིས་ཆོས་ཁྲིམས་རྩོད་དུ་གཞུག་པའི་དུས་སུ་ཁྱོད་ལ་བསྟན་རྒྱུ་ཨེ་ཡོད་ཟེར་བ་ལ། མགོན་པོ་ལ་གསོལ་བ་བཏབ་པས། ནམ་མཁའི་དབྱིངས་ཐམས་ཅད་དཔལ་མགོན་པོས་གང་ཞིང༌། ཀུན་གར་བྱེད་ཅིང་ཧ་ཧ་སྒྲོགས་པ་ཞིག་བྱུང༌། དེའི་དུས་སུ་གཞན་སྣང་དུ་ཡང་མི་མང་པོས་མངོན་་སུམ་དུ་མཐོང་ཞིང༌། མི་རྣམས་རེངས་ཞིང་བརྒྱལ་བ་དང༌། མཁར་འདར་བ་ལ་སོགས་པ་ཆོ་འཕྲུལ་བསམ་གྱིས་མི་ཁྱབ་པ་ཞིག་བྱུང༌། དེ་ལ་སོགས་པའི་ཆོ་འཕྲུལ་བསམ་གྱིས་མི་ཁྱབ་བརྗོད་ཀྱིས་མི་ལངས་ཏེ་མདོ་ཙམ་ཞིག་བཀོད་པ་ལགས་གསུངས། དེ་ལྟར་སྒོ་རིག་སོལ་མཚོ་ནག་པོ་དེ་སངས་རྒྱས་ཀྱི་བསྟན་པ་ལ་བཅུག་ཅིང༌། དཀར་མོ་དུང་མཚོ་ལྟ་བུར་མཛད། སྤུངས་རིར་ཕྱིན་ནས་ལོ་གཉིས་ཙམ་ལོན་པའི་དུས་སུ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་ཁྱབ་པའི་པདྨའི་སྡོང་པོ་བྱང་ཆུབ་ཀྱི་སྙིང་པོ། རྒྱན་ཡིད་དུ་འོང་བ་འབྲས་བུ་དང་ལོ་མ་ཐམས་ཅད་ནོར་བུ་རིན་པོ་ཆེ་དང་བཀྲ་ཤིས་པའི་རྫས་བརྒྱད་དང༌། དངོས་གྲུབ་སྣ་ཚོགས་འབྱུང་བའི་བུམ་པ་དང༌། མི་འགྱུར་རྡོ་རྗེ་རིན་པོ་ཆེ་སྣ་ཚོགས་གྲུབ་པའི་དབུས་ན། སྣང་བ་མཐའ་ཡས་ཐུགས་རྗེ་ཆེན་པོ་དང་དབྱེར་མེད་པར་བཞུགས་ཤིང༌། སྟེང་འོག་ཕྱོགས་མཚམས་ཐམས་ཅད་ན་དེ་བཞིན་གཤེགས་པ་གྲངས་མེད་པ་རྣམས་དང༌། བྱང་ཆུབ་སེམས་དཔའ་དཔའ་བོ་མཁའ་འགྲོའི་ཚོགས་ཐམས་ཅད་དང༌། རྒྱལ་བ་རྒྱ་མཚོའི་ལྷ་ཚོགས་སྤྲིན་སྤུངས་གཏིབས་པ་ལྟ་བུ་མེ་ཏོག་རེ་རེའི་ཁ་ན་རེ་རེ་བཞུགས་ཤིང༌། མཐའ་ཡས་མུ་མེད་པ་སྟེང་འོག་ཕྱོགས་མཚམས་ཐམས་ཅད་ནས། གཙོ་བོ་ལ་བསྐོར་ཏེ་བཞུགས་པའི་གཙོ་བོའི་ཞལ་ནས། ཐུགས་རྗེ་ཆེན་པོའི་སྒྲུབ་ཐབས་འདི་རྣམས་གསུངས་ཤིང༌། ད་ཕྱིན་ཆད་འགྲོ་བའི་དོན་ཐམས་ཅད་ཡི་གེ་དྲུག་མས་གྱིས་གསུང་བ་ཞིག་བྱུང༌།

བྱང་ཆུབ་ཤིང་གི་ཐང་ཀའི་བཀོད་པ་ཡང་དེའི་དཔེ་ཡིན། དེ་ཕྱིན་ཆད་ཐུགས་རྗེ་ཆེན་པོ་ཕྱོགས་མེད་དུ་བསྟན་པའོ།།

སྤུངས་རིར་བཞུགས་པའི་ཚེ་སངས་རྒྱས་ཀྱི་ཞིང་ཁམས་དཔག་ཏུ་མེད་པ་གཟིགས་པ་དང༌། དེ་བཞིན་གཤེགས་པས་ལུང་བསྟན་པ་དང༌། བཀའ་བརྒྱུད་ཐམས་ཅད་བྱོན་པ་གཟིགས་ཤིང་བྱིན་གྱིས་བརླབས་པ་དང༌། སྟོང་གསུམ་གསལ་བ་དང༌། འགྲོ་བའི་སྐྱེ་བ་དང༌། འཆི་འཕོ་བ་མཁྱེན་པ་བྱུང༌། དུད་འགྲོ་ཁ་འཐོར་བ་འདི་རྣམས་ཀྱི་སྐད་གོ་བ་ཡང་བྱུང༌། རྗེ་བྲམ་ཟེ་ཡིན་པོ་དེ་སྐུ་མདོག་སྨུག་ནག་ལ་རུས་པའི་རྒྱན་གྱིས་བརྒྱན་པ། ཡབ་ཡུམ་གསུམ། འཁོར་ཌཱ་ཀི་སྡེ་བཞི་དང་བཅས་པ་དུས་རྒྱུན་པར་ཞལ་གཟིགས་ལུང་སྟོན་ཆོས་གསུང་བ་རྟག་པར་བྱུང༌། ཡང་སློབ་དཔོན་པདྨ་ཨ་ཙ་ར་སྐུ་མདོག་ནག་པོ་སྤྱན་དམར་བ། བརྗིད་པ་ཨག་ཚོམ་རིང་བ། ཌཱའ་ཀི་གིང་དང་བཅས་པ་ཡང་ཡང་གཟིགས། ལུང་སྟོན་ཆོས་གསུང་བ་བྱུང༌། ཡང་དཔལ་ཤ་བ་རི་སྐུ་མདོག་སྨུག་ནག་རུས་པའི་རྒྱན་ཅན། བཙུན་མོ་གཉིས་དང་བཅས་པ། འཁོར་མཁའ་འགྲོའི་ཚོགས་ཀྱིས་བསྐོར་བ་ཞལ་གཟིགས། ཡང་ཨོ་རྒྱན་གྱི་གནས་ཀྱིས་གཙོ་བོ་བྱས། ཡུལ་ཉི་ཤུ་རྩ་བཞི་ཐམས་ཅད་མ་བསྒྲིབས་པར་གསལ་བ་དང༌། ཕྱོགས་བཅུའི་འཇིག་རྟེན་ཐམས་ཅད་ཀྱང་གསལ་བར་གཟིགས། ལར་ཏིང་ངེ་འཛིན་ཐུན་གཅིག་གི་དག་སྣང་ཁོ་ནའང་བསམ་གྱིས་མི་ཁྱབ་ཅིང་བརྗོད་ཀྱིས་མི་ལངས་བའི་ཕྱིར་མ་བྲིས་པ་ཡིན་གསུངས། ཡང་ད་རེས་ལ་མིའི་སློབ་མ་བས་མི་མ་ཡིན་གྱི་སློབ་མ་མང་སྟེ། རྒྱ་གར་ཤར་ཕྱོགས་ཀཱ་མ་རཱུ་པའི་གཞི་བདག་གི་སློབ་མ་ཁོ་ནའང་དཔག་ཏུ་མེད་པ་ཡོད་གསུངས། ཡང་སྤུངས་རིར་དགོན་པ་གསར་པ་ཅིག་མཛད་བཞེད་ཅིང་ཇི་ལྟར་བྱ་དགོངས་པའི་དུས། དཔལ་མགོན་པོས་བེང་གི་རྩེ་མོས་ས་ལ་རི་མོ་བྱེད་པ་བྱུང་ཏེ། རི་མོ་ཇི་ལྟར་བྱས་པ་བཞིན་རྨང་བཏིང༌། གྱང་བཏབ་པས་མཁར་ལས་ལ་ཅང་མི་དཀའ་བར་བྱུང༌། ཡང་ཕྱིས་ནུབ་གཅིག་གསང་བ་ཡེ་ཤེས་ཀྱི་མཁའ་འགྲོ་མཁའ་འགྲོ་རྒྱ་མཚོ་དང་བཅས་པ་གར་མཛད་ཅིང༌། ཁྱོད་ཀྱིས་ཀྱང་མ་ཎི་པདྨེ་བགྲང་མི་ཤེས་གསུངས། འོ་ན་ཇི་ལྟར་བཟླ་ཞུས་པས། མཁའ་འགྲོ་མ་བཞིས་མགྲིན་གཅིག་ཏུ་བསྡེབས་ནས་དབྱངས་སུ་གྱེར་ཡིན་འདུག

།ད་ཕྱིན་ཆད་འདི་ལྟར་དབྱངས་སུ་བླངས་ན་གང་ཐོས་ཐམས་ཅད་བྱིན་གྱིས་བརླབས་ཤིང་འགྲོ་དོན་ཤིན་ཏུ་ཆེ་བ་ཡིན་གསུང་བ་རྣལ་ལམ་དུ་བྱུང་བས། དེ་ཕྱིན་ཆད་མ་ཎི་པདྨེ་དབྱངས་སུ་གྱེར་བའི་ཕྲིན་ལས་མཛད། ཡང་རྣལ་ལམ་དུ་ཐུགས་རྗེ་ཆེན་པོའི་སྐུ་མདོག་སྔོན་པོ་བཻཌཱུརྱ་འདྲ་བ་ཞིག་གི་ཞལ་ནས། རྣམ་པར་སྣང་མཛད་གངས་ཆེན་མཚོ་ཡང་ངའི་སྤྲུལ་པ་ཡིན་ཏེ། སེམས་བསྐྱེད་དང་སྨོན་ལམ་རྒྱ་ཆེན་པོ་ཇི་ཙམ་བཏབ་པ་བཞིན་འགྲུབ་པ་ཡིན་པས། སྨོན་ལམ་མཐའ་ཡས་ཚད་མེད་པ་ཐོབ་ཅིག་གསུང་བ་བྱུང་བས། ཀུན་གཞི་བྱང་ཆུབ་སེམས་ཀྱི་དཀྱིལ་འཁོར་དུ། །ཞེས་པའི་སྨོན་ལམ་ཡང་དེའི་དུས་སུ་མཛད། ཡང་སྤུངས་རིའི་རྩེ་མཁའ་འགྲོ་གནས་སུ་གཏོར་མ་གཏོང་བར་ཕྱིན་པའི་ཚེ། འདམ་ཆེན་པོའི་རྩེའུ་རའི་མགོན་ཚུར་ལ་སྤྲིན་དཀར་པོ་ཤེལ་གྱི་ཁ་དོག་འདྲ་བ་གངས་རི་དང་དབྱེར་མེད་པ་ཞིག་བྱུང༌། དེའི་ནང་ན་ཐུགས་རྗེ་ཆེན་པོ་སྐུ་མདོག་སེར་བ་ལ་དཀར་བའི་མདངས་ཆགས་པ་གར་ཐབས་སུ་མཛད་ཅིང༌། སྟེང་འོག་ཐམས་ཅད་མཁའ་འགྲོ་རྒྱ་མཚོས་གཏིབས་པ་ཞིག་གིས་ཞལ་ནས། འགྲོ་བ་ཀུན་གྱི་སེམས་རྒྱུད་ལ་ངེད་ཀྱིས་འོད་ཟེར་བཀྱེ་བ་ཡིན་གྱི། ད་རེས་ཡི་གེ་དྲུག་མས་འགྲོ་དོན་དཔག་ཏུ་མེད་པ་བྱུང༌། དེའི་ཕྱིར་ཀུན་ལ་ཕྱོགས་རིས་མེད་པར་སྟོན་ཅིག་གསུངས་ཏེ། དེ་ཕྱིན་ཆད་ཐུགས་རྗེ་ཆེན་པོའི་སྒྲུབ་ཐབས་ཀྱི་གཤམ་ན་དབང་མ་ཐོབ་པ་དང༌། ལུང་མ་མནོས་པ་དང༌། སློབ་དཔོན་གྱིས་ཆོས་མ་རྫོགས་པ་རྣམས་ཀྱང༌། ཕྲིན་ལས་ཐུགས་རྗེ་ཆེན་པོ་དང་མཉམ་པར་གྱུར་ཅིག །ཅེས་སྨོན་ལམ་བཏབ་ཡོད་པའི་རྒྱུ་མཚན་ཡང་དེ་ཡིན་གསུངས། ཡང་རྟ་མགྲིན་དཔའ་བོ་རྒྱ་མཚོའི་ཚོགས་ཀྱིས་བསྐོར་བའི་ཞལ་གཟིགས། ཡང་སྔ་དྲོ་ཞིག་ན་རིགས་ལྔའི་ཞིང་ཁམས་ཐམས་ཅད་དུས་གཅིག་ལ་ཞལ་གཟིགས་པ་བྱུང༌། དེའི་དུས་སུ་སངས་རྒྱས་ཀྱི་ཞིང་ཁམས་ལྟ་བ་ཞེས་བྱ་བའི་བསྟན་བཅོས་མཛད། དེ་ཕྱིན་ཆད་རྨང་ལམ་ཤར་ཙམ་ཉིད་ནས་འཁྲུལ་པ་ཆད་པ་བྱུང༌།

ཆོས་ཀྱི་སྐུ་མཉམ་པ་ཉིད་དྲི་མ་མེད་པ་ཉག་ཅིག་ལ་སྣང་བྱ་སྣང་བྱེད་མེད་པར་འཁོར་འདས་མ་འདྲེས་པར་གསལ་བར་འདུག་པས་གང་གང་ངོ་ཏི་བྱ་རྒྱུ་མ་རྙེད་གསུངས། སྤུངས་རིར་བཞུགས་ནས་ལོ་བརྒྱད་ལོན་པའི་དུས་ན། ཐུགས་རྗེ་ཆེན་པོ་སངས་རྒྱས་བྱང་ཆུབ་སེམས་དཔའ་ཆོས་སྐྱོང་ལ་སོགས་པས་སེམས་ཅན་གྱི་དོན་ལ་འགྲོ་རན་ཟེར་བ་ཡང་ཡང་བྱུང་ནའང༌། ཅུང་ཟད་ཀྱང་མ་འགུལ་བར་ལོ་ཕྱེད་དང་གསུམ་ཙམ་གྱི་བར་དུ་རླུང་སེམས་གནད་གྱི་འཁོར་ལོ་བསྐོར་ཏེ། ལོ་ཧྲིལ་པོ་བཅུ་ངོ་མཐོང་གཅིག་དང་བཅུ་གཅིག་ཏུ་སྤུངས་རིར་ཁོ་ན་བཞུགས། དེ་ནས་དབོན་པོ་ནོར་ལོན་གྱི་དམག་གིས་ཀོལ་ཏི་གནས་ནང་ལ་སོགས་པ་ཐམས་ཅད་བརླག་པའི་དུས་སུ། དེ་དག་གི་སྡེ་དགོན་གསོ་བའི་ཕྱིར༌། གྲུབ་ཐོབ་ཆེན་པོ་ཉིད་ཀྱི་དེ་ཕྱོགས་སུ་ཕེབས་ནས་དབྱར་དགུན་གསུམ་ལ་བཞུགས། རླུང་སེམས་ཀྱི་གནད་ཀྱིས་རྒྱ་འཇང་ཡན་ཆད་དབང་དུ་བསྡུས་ཤིང༌། བླ་མ་ཡི་དམ་མཁའ་འགྲོའི་ཏིང་ངེ་འཛིན་གྱི་བྱིན་རླབས་ཀྱི་མཐུ་སྟོབས་དངོས་སུ་བསྟན། ཀོལ་ཏིའི་སྡེ་ཆེན་པོ་ལའང་གསེར་འཕྲུ་བཙུག་པ་སོགས་ཐང་གསུམ་གསོས་ཤིང་དར་ཞིང་རྒྱས་པར་མཛད། གནས་འདིར་གྲུབ་ཐོབ་ཨོ་ཏྲ་ལམ་པོ་བྱ་བ་གཟིགས། གནས་ནང་དུ་མཚོ་འགྲམ་ན་ཆོས་ཁྲི་བརྩིགས་ནས་ས་སློང་བ་དང༌། བུ་འབོར་སྒང་གི་ལྷ་འདྲེ་ཡོད་ཚད་དབང་དུ་བསྡུས་ནས་བཀའ་བསྒོ་མཛད་པའི་དུས་གཞན་སྣང་དུ། རི་ཉིལ་བ་དང༌། གངས་འགྲོགས་པ་དང༌། སྐད་སྣ་ཚོགས་པ་གྲགས་པ་དང༌། ཐང་ཤིང་རྣམས་རླུང་གིས་བསྒྱེལ་བ་དང༌། རྐྱ་མི་དམག་ཚོགས་དཔག་ཏུ་མེད་པ་མཐོང་བ་བྱུང༌། དགེ་བསྙེན་རྡོ་རྗེ་དཔལ་བརྩེགས་དང་གཞི་བདག་རྣམས་ཀྱིས། ཕྱི་མའི་མུ་མཐའ་ཐུག་གི་བར་དུ་ཁྱེད་ཀྱི་བུ་སློབ་རྣམས་ཀྱི་བསྟན་པ་ངེད་ཀྱིས་སྲུང་བ་ཡིན། མདོ་ལ་ཡན་ཆད་ཁྱེད་ཀྱིས་གདན་ས་གྱིས། མདོ་ལ་ཕྱིན་ཆད་ངེད་ཀྱི་ཡིན། མ་ཏྲང་ལ་རིལ་མ་ཕྱིན་ཆད་ལ་མ་རེག་ཟེར་བ་ཞིག་བྱུང༌། ཡང་གནས་ནང་དུ་ཐུགས་རྗེ་ཆེན་པོ་དམར་པོ་ནམ་མཁའི་དབྱིངས་ཁྱབ་པ་ལ་ཉི་མའི་འོད་ཟེར་རྫོགས་པ་ལྟ་བུ་ཞིག་གི་ཞལ་ནས།

ཕྱོགས་བཅུའི་ཞིང་ཁམས་མཐའ་ཡས་པ་ན་སྣང་བ་མཐའ་ཡས་ཐུགས་རྗེ་ཆེན་པོའི་རྣམ་སྤྲུལ་བསམ་གྱིས་མི་ཁྱབ་པ་ཡོད་དེ། ཁྱོད་ཀྱང་ཡི་གེ་དྲུག་མའི་ཕྲིན་ལས་སྒྲུབ་མི་ཡིན་པས་སྐྱོ་དུབ་མེད་པར་སྟོན་ཅིག་གསུང་བ་བྱུང༌། གནས་ནང་ནས་ས་སྟོད་ལ་བྱོན་པའི་དུས་སུ། དགེ་བསྙེན་གྱིས་དར་དཀར་གྱི་ན་བཟའ་ཞིག་ཕུལ་ནས་དུས་གསུམ་མཁྱེན་པའི་བསྟན་པ་ཁྱེད་ཀྱིས་སྲུངས་ཟེར་བ་ཞིག་བྱུང་བ་ལམ་ན་གྲིབ་དང་བར་ཆད་མི་འོང་བའི་བརྡར་མཁྱེན། དེ་ནས་སྤང་བཀྲ་ན་སྒྲོལ་མ་དཀར་མོའི་ཞལ་གཟིགས། རུ་ཡོན་འོ་དེ་དགོན་དུ། གནས་བརྟན་ཀུན་དགའ་བོ་དང་མཇལ། ཀུན་སྣང་དང་བའི་ལྷ་གནས་སུ། ཆོས་ཀྱི་འཁོར་ལོ་རྒྱ་ཆེན་པོ་བསྐོར་བའི་ཚེ། ལྷ་མ་སྲིན་སྡེ་བརྒྱད་ཀྱི་ལྟས་དང་ཆོ་འཕྲུལ་བསམ་གྱིས་མི་ཁྱབ་པ་རྣམས། ཚད་མེད་པའི་སྙིང་རྗེ་ཆེན་པོས་བཏུལ་ཞིང༌། རྡོ་རྗེ་སྒྲོལ་མའི་དཀྱིལ་འཁོར་དུ་བྱིན་གྱིས་བརླབས། དེ་ནས་ཚ་ཡུལ་གཅོང་བྲག་ཏུ་ཕེབས་པའི་དུས་སུ། རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་ཆེན་པོའི་དབུས་སུ། རྡོ་རྗེ་སེམས་དཔའ་ཞི་ཁྲོ་རབ་འབྱམས་ཀྱི་དཀྱིལ་འཁོར་དང༌། རྡོ་རྗེ་གཞོན་ནུའི་ལྷ་ཚོགས་ལ། མ་མོ་གྲངས་མེད་པས་བསྐོར་ཞིང༌། གཞི་བདག་རྣམས་ཀྱིས་བསུ་བ་བྱེད་པ་བྱུང༌། གཞན་སྣང་དུའང་ན་བུན་ཤེལ་གྱི་ཁ་དོག་འདྲ་བ་དང༌། གུར་ཕུབ་པ་འདྲ་བ་དང༌། འོད་དང༌། འཇའ་དང༌། ཉམས་དགའ་བའི་ལྟས་མང་པོ་བྱུང༌། རོང་བཙན་ཁ་བ་དཀར་པོའི་གངས་རི་དེ་ཡེ་ཤེས་པ་དང༌། འཇིག་རྟེན་པ་ཐམས་ཅད་ཀྱི་ཕོ་བྲང་དུ་གཟིགས་སྐབས་འདིར་ཁ་བ་དཀར་པོའི་ལམ་ཡིག་ཅིག་ཀྱང་མཛད། གནས་འདི་ཕྲིན་ལས་སྣ་ཚོགས་འགྲུབ་པའི་གནས་ཡིན་གསུངས། གནས་ཆེན་འདིའི་ཕྱོགས་སུ། དབྱར་དགུན་གཉིས་ཙམ་བཞུགས་ཤིང༌། ལང་དཀར་ནག་ཡན་ཆད་དུ་བསྟན་པ་དར་ཞིང་རྒྱས་པར་མཛད། དེ་ནས་ཀརྨ་པའི་གདན་ས་ཉམས་པ་གསོ་བའི་ཆེད་དུ་ས་སྟོད་ན་ཡར་བྱོན་པའི་ཚེ། འབྲི་འདན་གཉིས་དང༌། ལྷོ་ལུང་ཆེན་བཅོ་བརྒྱད་ཀྱི་ལྷ་འདྲེ་མི་གསུམ།

རླུང་སེམས་ཀྱི་གནད་ཀྱིས་དབང་དུ་བསྡུས་ཤིང༌། ཕྲིན་ལས་རྣམ་བཞིའི་སྒོ་ནས་བཀའ་བརྒྱུད་ཀྱི་བསྟན་པ་རྒྱས་པར་མཛད་དེ། ཀརྨར་ལོ་གཅིག་བཞུགས། དེ་སྐབས་ཤིག་ཏུ་འགྲོ་མགོན་ཡབ་སྲས་སོགས་བཀའ་བརྒྱུད་བླ་མ་ཀུན་བཞུགས་པ་ལ། མཁའ་འགྲོ་མང་པོས་བསྐོར་བ་བྱེད་པའི་སྣང་བ་བྱུང་སྟེ། བསྟན་པ་ལ་ཕན་པའི་བརྡར་འདུག །ཡང་དུས་གསུམ་མཁྱེན་པའི་རིང་བསྲེལ་མང་དུ་བྱོན་པ་སྙམ་བྱེད་དེ། ད་དུང་སྒོམ་ཆེན་མང་པོ་འབྱུང་བའི་བརྡར་འདུག་གསུངས། ཞང་ཞུང་ལ་སོགས་པའི་བཙུན་ཆུང་རྣམས་ལ། ཚོགས་དང་གཏོར་མ་བྱེད་དུ་བཅུག་པས་མ་མགོན་རྣམས་ཀྱིས། མཚུར་ཕུའི་གདན་ས་འཇིགས་ལ་ཁད་པས། འབྱོན་རན་ཞེས་ཡང་ཡང་བསྐུལ་བ་བྱུང༌། དེ་ནས་མཚུར་ཕུར་བྱོན་པ་ཆ་བའི་ཚེ། སྔགས་བདག་གིས་ནོར་བུ་རིན་པོ་ཆེ་འབུལ་བ་བྱུང་སྟེ། བསམ་པ་འགྲུབ་པའི་བརྡར་མཁྱེན། དེ་དུས་བྱང་ལམ་ཧོར་དང་མི་ལོག་གིས་གང་བས། ཀོང་པོའི་ལམ་བརྒྱུད་ནས་བྱོན་ལྷོ་བརྒྱུད་དུ་ཕེབ་པའི་ཚེ། དཔལ་ལྡན་ལྷ་མོ་ནག་མོ་འབུམ་སྡེ་དང་བཅས་པ་ནུབ་གསུམ་དུ་བྱོན་ཏེ། དུས་གསུམ་མཁྱེན་པའི་བསྟན་པ་འཇིག་ལ་ཁད་པས། དབུས་ལ་མྱུར་དུ་འདེང་ཟེར་བ་གཟིགས། ཡང་དེའི་ཚེ། འཇིག་རྟེན་གྱི་ཁམས་ཐམས་ཅད་གསལ་བ་དང༌། སངས་རྒྱས་དཔག་ཏུ་མེད་པའི་གསལ་སྣང་བྱུང༌། དེ་དག་ཐམས་ཅད་རླུང་སེམས་ཀྱི་འདུས་ཚུལ་ཏེ། ཁོ་བོ་ཡང་ཚེ་རིང་བར་འོང་བར་འདུག་སྙམ་པ་བྱུང་གསུངས། ངོམ་ཏིང་ཐོག་ན་ཕྱིན་པའི་དུས། རྩི་ཤིང་ནགས་ཚལ་ཐམས་ཅད་ལྷ་མོ་གྲི་གུག་ཐོད་ཁྲག་ཐོགས་པ་གྲངས་མེད་པར་གྱུར་ནས། ལམ་ལ་མ་ཐོགས་མྱུར་དུ་འདེང་གསུངས་ཞིང་སྔོན་ལ་ཐལ་བ་བྱུང༌། རྔུ་ཆུ་འགྲམ་དུ་ཉ་ནག་འདོངས་ཀྱིས་བར་ཆད་བྱེད་ཚད་པ་ལ། སྲིད་པ་གསུམ་གྱི་མ་མོ་འཁོར་བཅས་ཧ་ཧ་སྒྲོགས་ཤིང༌། སྣང་སྲིད་ཟིལ་གྱིས་གནོན་པ་ཞིག་བྱུང༌། ཡང་བྱང་ལམ་ན་ཕྱིན་པའི་དུས། ད་ཁམས་ན་མར་མི་ཕྱིན། གཙང་མངའ་རིས་མན་ཆད་འདུལ་དགོས་དགོངས་པའི་ཚེ། ཐུགས་རྗེ་ཆེན་པོ་འཇའ་ཚོན་སྣ་ལྔའི་ནང་ན་བཞུགས་པ་ཞིག་གི་ཞལ་ནས།

དབུས་གཙང་ན་འགྲོ་དོན་མང་པོ་བྱེད་རྒྱུ་ཡོད་ཀྱང༌། ཁམས་ན་གདུལ་བྱའི་ཕྱེད་དྲང་པོ་ཡོད་པས་དེར་འགྲོ་དགོས་པ་འབྱུང་གསུང་བའི་ལྟས་བྱུང༌། དེར་ལམ་ནོར་བ་ཡང་མིན་ཏེ། བསྟན་པའི་ཆེ་བ་འདོན་པའི་ཕྱིར། མགོན་པོ་ལ་དྲག་ཏུ་བོས་པས། མགོན་པོ་ལྷ་དམག་དང་བཅས་པ་གར་ཐབས་མཛད་ནས་ཕར་ཐལ་བས། བྲམ་འགྱིང་གཞི་བདག་རྣམས་བྲོས་པ་ཞིག་བྱུང༌། གངས་དཀར་ཞོལ་དུ་ཕེབ་ནས་དབུས་གཙང་གི་ལྷ་འདྲེ་མི་གསུམ་དབང་དུ་བསྡུས་ཤིང་ཟིལ་གྱིས་གནོན་པའི་དུས་སུ། ལྷ་འདྲེ་རྣམས་ཀྱིས་ཆོ་འཕྲུལ་དྲག་ཏུ་བསྟན་ཅིང༌། འབྲུག་ཆེན་པོ་ས་གཡོ་བ་ཙམ་དང༌། ཐོག་སེར་དྲག་ཏུ་འབབ་པ་བྱུང༌། དེ་ནི་དབུས་གཙང་བསྟན་པ་དར་བའི་བརྡ་ཡིན་པ་འདྲ་གསུངས། འབྲི་ཁུང་དུ་རྟེན་འབྲེལ་དབང་གིས་ཆེ་བ་འདོན་པ་ལ། རྡོ་རྗེ་རྣལ་འབྱོར་མ་མཁའ་འགྲོ་རྒྱ་མཚོའི་ཚོགས་ཀྱིས་བསྐོར་ནས། འབྲི་གུང་གླིང་རངས་པ་ལ་གར་ཁྱུག་ཁྱུག་བྱེད་པ་བྱུང༌། འབྲི་གུང་ཐེལ་པ་བྱམས་པའི་རྒྱུ་མཚན་ཡང་དེར་འདུག །སྐྱི་ཤོད་ནས་ཕྱིར་བྱོན་པའི་དུས་སུ། ཇོ་བོ་རྗེ་འོད་ཟེར་དང་བཅས་པ་མང་དུ་སྣང་སྟེ། དེའི་ཕྲིན་ལས་ཀྱི་ལྷག་མ་ཡོད་པའི་བརྡར་འདུག །ལྷ་སར་ཕྱིན་པ་ན་རྒྱལ་བ་ཤཱཀྱ་ཐུབ་པ་འོད་ཀྱི་རང་བཞིན་ཅན་བཞེངས་པ་ཞིག་ལས། འོད་ཟེར་མང་པོ་བྱུང༌། རང་ཉིད་ལ་ཐིམ་སྟེ་བསྟན་པ་ལ་ཕན་པའི་བརྡར་གཟིགས། དེའི་ཚེ་ལྷ་མོ་ཐམས་ཅད་གོ་ཁྲབ་གོན་ནས། རླུང་ནག་འཚུབ་ཅིང་སྔོན་ལ་ཐལ་བ་བྱུང་སྟེ། གླིང་ལ་སོགས་པ་ལ་བར་ཆད་འོང་བའི་བརྡར་གཟིགས། ཅ་རར་ཕྱིན་པ་ན་མ་མགོན་གཉིས་ཀ་བྱུང་ནས། དགྲ་ཐམས་ཅད་གཉེན་དུ་བྱས། བར་ཆད་ཅི་ཡང་མི་བྱུང༌། ཕྲིན་ལས་ཐམས་ཅད་ངེད་ཀྱིས་སྒྲུབ་ཟེར་བ་བྱུང༌། མཚུར་ཕུར་སླེབ་པའི་ཚེ། དུས་གསུམ་མཁྱེན་པའི་སྐུ་གྲངས་མེད་པ་སྟེང་འོག་ཕྱོགས་མཚམས་ཐམས་ཅད་གང་བ་བྱུང་སྟེ། དུས་གསུམ་མཁྱེན་པའི་ཕྲིན་ལས་ཕྱོགས་མེད་དུ་འབྱུང་བའི་བརྡར་གཟིགས། དེའི་ཚེ་མཚུར་ཕུར་དགོན་པའང་གླིང་དང་བེ་རིས་བཤིག་ཅིང༌།

མི་སུ་ཡང་མེད་པའི་སྐབས་སུ་ཕེབ་པ་ལས། ལོ་ངོ་དྲུག་གི་བར་དུ་བཞུགས་ཤིང༌། ཕྲིན་ལས་རྣམ་བཞི་སྒྱུ་མ་ལྟ་བུར་སྤྲུལ་ནས། གདུག་པ་ཅན་རྣམས་བཏུལ་ཞིང༌། རྗེ་དུས་གསུམ་མཁྱེན་པའི་མཚན་དང་བསྟན་པ་ཕྱོགས་མེད་དུ་གྲགས་ཤིང་ཁྱབ་པར་མཛད། དེ་ཡང་མཚུར་ཕུར་ཕྱིན་ནས་ཞག་འགའ་ལོན་པའི་ཚེ། དཔལ་ལྷ་མོ་ཁམས་གསུམ་ལ་སྐུ་ཡིས་སླེབ་པ་འཁོར་དང་བཅས་པས། རི་ཆེན་པོ་རྣམས་ཙོག་པོར་འཕེན་ཞིང༌། ཕྱོགས་བཅུ་ཀུན་ཏུ་རྒྱུག་པ་ཞག་མང་པོའི་བར་དུ་བྱུང༌། གཞན་སྣང་དུའང་འུར་སྒྲ་ས་གཡོ་བ་ཙམ་བྱུང་བར་འདུག ཆང་འཐུང་བ་ལ་སོགས་སྤྱོད་ལམ་མི་དགེ་བ་སྣ་ཚོགས་མཚུར་ཕུ་བས་བྱེད་ཅིང་འདུག་པས་འགྲོ་དགོས་སྙམ་ཙམ་ན། དཔལ་ལྷ་མོའི་ཞལ་ནས། ངེད་ཀྱང་བྱང་ཤར་མཚམས་ནས་ཕོ་བྲང་འདིར་སྤོ་བ་ཡིན། ཁྱེད་ཀྱང་འདིར་བཞུགས་ཟེར་ཏེ། ཕོ་བྲང་མ་ལུས་པ་སྤོས་པའི་ལྟས་བྱུང༌། གཞན་རྣམས་ཡིད་ཆེས་པར་བྱ་བའི་ཕྱིར། ཁྱོད་ཚོ་ལ་ཞག་གཉིས་ཀྱི་བར་དུ་བསྟན་པ་ཡིན་ཏེ། དེ་ཕྱིན་ཆད་ཁོ་བོས་ཀྱང་མི་མཐོང་གསུངས། ཡང་ནམ་ཐོ་རངས་ཅིག ལྷ་མོ་འཁོར་བཅས་ཀྱི་ཞལ་ནས། ངའི་ལྷ་བཀོད་ཐམས་ཅད་འདི་རྣམས་ཀྱིས་གཏོར། ད་ཕྱིན་ཆད་གཏོར་དུ་མ་བཅུག །གལ་ཏེ་གཏོར་ན་ཁྲག་གི་ཁ་ཕྲུ་གཏོར་བ་ཡིན་གསུང་བས། དེ་ཕྱིན་ཆད་ཤིན་ཏུ་གཉན་པར་བྱུང༌། ཡང་དཔལ་ལྷ་མོའི་ཞལ་ནས། དུས་གསུམ་མཁྱེན་པའི་བརྒྱུད་པ་འཛིན་ཅིང༌། གདན་ས་སྐྱོང་བ་རྣམས་སྒྲུབས་ཐབས་མི་ཤེས་ཀྱང༌། སངས་རྒྱས་ཀྱི་བསྟན་པ་གནས་ཀྱི་བར་དུ། ངེད་ཀྱིས་སྟོང་གྲོགས་དང་ཕྲིན་ལས་ཐམས་ཅད་སྒྲུབ་པ་ཡིན་ཟེར་བ་ཡང་ཡང་བྱུང༌། ཡང་མཚུར་ཕུར་ཚེས་བཅུའི་ཐོ་རངས་ཁ་ཞིག་ལ་དྭགས་པོའི་ཕྱོགས་ནས། བླ་མ་ལྷ་རྗེ་རི་ཙམ་ལ། འོད་ཟེར་ཉི་མའི་དཀྱིལ་འཁོར་ལྟ་བུར་རང་ཉིད་ལ་ཐིམ་བ་བྱུང་སྟེ། སྒྲུབ་བརྒྱུད་ཀྱི་བྱིན་བརླབས་ཞུགས་པའི་བརྡར་མཁྱེན། ས་གའི་བཅོ་ལྔ་ལ། བྲམ་ཟེ་ཆེན་པོ་ལ་གྲུབ་ཐོབ་ཐམས་ཅད་ཀྱིས་བསྐོར་བ། ནམ་མཁའ་གང་བའི་ཞལ་ནས།

སྐྱེ་བ་མེད་པའི་སྒྲ་ཕྱོགས་མེད་དུ་སྒྲོགས་པ་བྱུང་སྟེ། མཆོག་གི་དངོས་གྲུབ་ཐོབ་པ་མང་པོ་འབྱུང་བའི་བརྡར་གཟིགས། ལྷ་སར་ཇོ་བོ་ལ་གསེར་གསོལ་དུ་འབྱོན་པའི་དུས་སུ། རྟ་མགྲིན་དབུ་སྟོང་ཕྱག་སྟོང་ཡོད་པ་ལ། སློབ་དཔོན་པདྨ་གྲངས་མེད་པས་བསྐོར་ཞིང༌། འོད་ཟེར་ཉི་ཟླ་ལྟར་འབར་བ་ཞིག་བྱུང་སྟེ། སྣང་སྲིད་དབང་དུ་བསྡུས་ཤིང་ཟིལ་གྱིས་གནོན་པའི་བརྡར་དགོངས། ཅ་ར་ནས་གདུང་རྟེན་བཀྲ་ཤིས་འོད་འབར་གདན་དྲངས་པའི་ཚེ། འཁོར་ལོ་བདེ་མཆོག་ཀུན་དུ་ཞལ་ཁ་དོག་སྣ་ཚོགས་ཞལ་ཕྱག་གྲངས་མེད་པ་ཕྱོགས་བཞི་ནས། རྗེ་བཙུན་མ་རིགས་བཞི་དང་ཞལ་སྦྱོར་དུ་ཡོད་པ། མདུན་རྒྱབ་མེད་པར་ཀུན་དུ་གསལ་བ་ལ་དཔའ་བོ་མཁའ་འགྲོ་ནམ་མཁའ་གང་བས་བསྐོར་བའི་ཞལ་ནས། ནམ་མཁའ་གང་བའི་བདེ་མཆོག་འདི།། གང་ནས་བལྟས་ཀྱང་སྒྲིབ་པ་མེད།། ཆོས་དབྱིངས་རབ་འབྱམས་མ་ལུས་པ།། འཁོར་ལོ་བདེ་མཆོག་དཀྱིལ་འཁོར་ཡིན།། གསུང་བ་བྱུང༌། རྗེ་བཙུན་མི་ལའི་གསོལ་ཞལ་ལ་གསོལ་བ་བཏབ་ཅིང་རྟེན་རྣམས་རབ་གནས་བྱེད་པའི་ཚེ། རྗེ་བཙུན་མི་ལ་རས་དཀར་པོའི་ན་བཟའ་གསོལ་བ་མཁའ་འགྲོ་རྒྱ་མཚོ་གྲངས་མེད་པས་བསྐོར་བ་བྱུང༌། ནམ་མཁའ་འཇས་གང་བ་དེ་འཇའ་རྣམས་མཁའ་འགྲོ་མའི་འོད་དུ་འདུག །ལོ་སར་རྒྱལ་ཉའི་དུས་སུ་ཙཱ་རིའི་གཞལ་ཡས་ཁང་ཆེན་པོ་དེའི་ནང་ན་ཚོགས་འཁོར་བསྐོར་བའི་མཁའ་འགྲོ་དཔག་ཏུ་མེད་པའི་གཙོ་མོ་ཁྲོས་མ་ནག་མོས་མཛད་པ་གཟིགས། གྲུབ་ཆེན་ཉིད་ཀྱང་དེར་ཕྱིན་པ་དང༌། ཉམས་དགའ་བཀྲ་ཤིས་པའི་ལྟད་མོ་མང་པོ་བྱུང༌། ཡང་མཚུར་ཕུའི་བླ་ཡེའི་ཆོས་ཁྲི་ལ་བཞུགས་པའི་དུས་སུ། མ་མགོན་ལ་སོགས་ཆོས་སྐྱོང་རྣམས་སྤྲིན་གཏིབས་པ་བཞིན་བྱུང༌། རོང་བ་སོགས་དགྲ་རྣམས་ཟིལ་གྱིས་གནོན་པའི་དུས་ལ་བབ་པ་ཡིན། མཐུ་ཁས་མི་ལེན་པ་ཅི་ཡིན་ཟེར། 

ཡང་ནུབ་གཅིག་ལྷ་མོ་འཁོར་བཅས་ཟ་འོག་གི་རྒྱལ་མཚན་མང་པོ་ཐོགས་ནས་འཆམ་པ་རྨིས་ཏེ། རོང་པ་དབང་དུ་འདུས་པའི་བརྡར་འདུག་གསུངས། ཡང་ནུབ་གཅིག་སངས་རྒྱས་སྤྲུལ་པའི་སྐུ་གྲངས་མེད་པ་སྤྲིན་ལྟར་དུ་གཏིབས་པའི་ཞལ་ནས། སྤུལ་སྐུའི་འགྲོ་དོན་བྱེད་པ་ལ། །བརྩོན་འགྲུས་ཅི་ཡང་མེད་པ་ཡིན། །གསུངས་བྱུང་སྟེ། ཕྲིན་ལས་རྩོལ་མེད་དུ་འབྱུང་བའི་བརྡར་མཁྱེན། ཡང་ཐོ་རངས་ཁ་ཅིག །ས་གཞི་བར་སྣང་ཐམས་ཅད་འོད་དམར་པོར་སོང་སྟེ། ཅུང་ཞིག་ལོན་པ་ན། ཤར་ཕྱོགས་ཀྱི་འཇིག་རྟེན་གྱི་ཁམས་ཤིག་ན་སངས་རྒྱས་ལ་འཁོར་ཉན་ཐོས་བྱང་ཆུབ་སེམས་དཔའ་གྲངས་མེད་པས་བསྐོར་བ་གཟིགས། སངས་རྒྱས་ཀྱི་ཞལ་ནས། གཟུགས་ཀྱི་དེ་བཞིན་ཉིད་ནི་གང་ནས་ཀྱང་མ་བྱུང༌། གང་དུའང་མི་འགྲོ །གང་དུའང་གནས་པ་མི་འགྱུར་རོ། །ཞེས་ཐེག་པ་ཆེན་པོའི་ཆོས་ཚད་མེད་པ་གསུང་ཞིང་འདུག ། ནམ་མཁའ་ལ་འཇའ་འོད་ཀྱི་གུར་ནང་ནས་ལྷའི་བུ་དང་བུ་མོས་གདུགས་དང་རྒྱལ་མཚན་ལ་སོགས་པའི་མཆོད་པ་མང་པོ་འབུལ་ཞིང༌། འཇིག་རྟེན་གྱི་ཁམས་པདྨ་ཅན་ཞེས་བསྟོད་པའི་སྒྲ་གསན། དེ་ནས་སངས་རྒྱས་དེའི་འོད་ཀྱིས་སངས་རྒྱས་ཀྱི་ཞིང་ཐམས་ཅད་མེ་ལོང་གི་གཟུགས་བརྙན་བཞིན་གསལ་བར་འདུག །འཇིག་རྟེན་གྱི་ཁམས་ཐམས་ཅད་ཀྱང་སྨིག་རྒྱུའམ་འཇའ་ཚོན་ལྟ་བུར་འདུག མཐར་སངས་རྒྱས་དེ་འཇའ་བཞིན་དུ་ཡལ། དེ་ཕྱིན་ཆད་ཕལ་ཆེར་འགྲོ་བ་ལྷ་མིའི་སྒྲ་དང༌། འཛམ་བུ་གླིང་གི་བྱ་བྱེད་ཐམས་ཅད་སེམས་ལ་གསལ་བར་འདུག། ཡང་དབེན་རྩ་ཕུག་གི་ཤིང་བཅད་པའི་དུས་སུ་སློབ་དཔོན་པདྨ་ལ་གསོལ་བ་བཏབ་པས་རྟ་མགྲིན་ཞལ་གསུམ་ཕྱག་དྲུག་པ་ཞིག་གི་ཐུགས་ཀ་ནས། བྱ་ཁྱུང་དམར་པོ་གཤོག་པའི་འུར་སྒྲ་དང༌། ཁྱུང་གི་སྐད་སྒྲོག་པས་ཀླུ་ཐམས་ཅད་རང་དབང་མེད་པར་དཀོན་མཆོག་གསུམ་ལ་སྐྱབས་སུ་འདོང་ཟེར་བ་བྱུང༌། སྤྱིར་ཡང་སློབ་དཔོན་པདྨ་འཁོར་མི་མ་ཡིན་མང་པོས་བསྐོར་ཏེ་ཆོས་གསུང་བ་ཡང་དང་ཡང་དུ་བྱུང༌། དེའི་ཕྱིར་སློབ་དཔོན་པདྨ་ལ་ཡང་ཡང་གསོལ་བ་བཏབ་པ་ཡིན་གསུངས།

ཤར་ཕྱོགས་སྨན་བླའི་ཞིང་ཁམས་ཡང་དང་ཡང་དུ་གསལ། དེའི་ཉན་ཐོས་རྣམས་ཀྱི་རྫུ་འཕྲུལ་དཔག་ཏུ་མེད་པའང་གཟིགས། མཚུར་ཕུ་ནས་གཙང་ལ་བྱོན་པའི་དུས་སུ། བདེ་མཆོག་ཞལ་བཞི་ཕྱག་བཅུ་གཉིས་པ་དཔའ་བོ་མཁའ་འགྲོ་དུ་མས་བསྐོར་བ་སྤྲིན་རླུང་གིས་སྐྱོད་པ་ལྟར་གཙང་གི་ཕྱོགས་ལ་འགྲོ་བ་བྱུང་ཏེ། གཙང་ཕྱོགས་སུ་བསྟན་པ་དར་བའི་བརྡར་མཁྱེན། གནམ་དུ་ཕེབ་པའི་དུས་ཐང་ལྷས་གཙོ་བྱས་ཁ་རག་མ་དང༌། གངས་དཀར་མ་ལ་སོགས་བརྟན་མའི་ཚོགས་བར་སྣང་གང་བ་དར་དང་རིན་པོ་ཆེ་སྣ་ཚོགས་གཟུང་ནས་བསྐོར་བ་བྱེད་པ་བྱུང༌། འབྲང་བུར་མཁའ་འགྲོ་གསང་བ་ཡེ་ཤེས་ཀྱི་སྐུ་ལས་འོད་ཟེར་དམར་པོ་ཟླ་གམ་གྱི་དབྱིབས་ཅན་ཞིག་འཕྲོས་ནས། གཙང་དང་རུ་མཚམས་ཐམས་ཅད་གང་བ་བྱུང་སྟེ། དབུས་གཙང་ཐམས་ཅད་དབང་དུ་འདུས་པའི་བརྡར་འདུག །འབྲང་བུ་ན་རབ་གནས་མཛད་པའི་དུས་རྣལ་ལམ་དུ་རྡོ་རྗེ་གཏུམ་པོ་ཕྱག་ན་རྒྱལ་མཚན་བསྣམས་པ་འོད་ཟེར་ཁ་དོག་ལྔ་ཕྱོགས་བཅུར་འབར་བ་གཟིགས། འཇིག་རྟེན་གྱི་བརྟན་སྐྱོང་མཁའ་རེག་མ་དང༌། གངས་དཀར་མ་དང༌། ཀོང་ལྷ་ལ་སོགས་པ་རྣམས་བུད་མེད་མདུང་ཤིང་ཙམ་དར་དཀར་གྱི་གོ་ཟུ་གོན་པས་བསྐོར་བ་བྱེད་པ་དང༌། ཕྱག་འཚལ་བ་བྱུང༌། བྱང་གནམ་མཚོའི་ཀླུ་སྨན་གྱིས་གསེར་གྱི་བུམ་པ་ཞིག་ཕུལ། ལྷ་ཆེན་ཐང་ལྷ་རྒྱུན་དུ་འོངས་ཤིང་གུས་པས་བསྐོར་བ་བྱེད་པ་འདུག །ཉིད་ཀྱི་བུ་སློབ་རྣམས་ལའང་བརྩེ་དུང་ཆེ་བར་འདུག མི་མ་ཡིན་རྣམས་ཀྱི་ནང་ན་ཤིན་ཏུ་ཁས་དྲག་པར་ཡང་འདུག་གསུངས། ཡང་ནུབ་གཅིག་གི་རྣལ་ལམ་དུ་ཨུ་རྒྱན་གྱི་གནས་གསལ་བར་གཟིགས་ཏེ་དེར་རྡོ་རྗེ་རྣལ་འབྱོར་མ་ལ་ཡེ་ཤེས་དང་འཇིག་རྟེན་མཁའ་འགྲོ་དཔག་ཏུ་མེད་པ་དང༌། མགོ་བརྙན་ཅན་མང་པོས་བསྐོར་ཞིང་ཚོགས་ཀྱི་འཁོར་ལོར་འདུ་བའི་བརྡའ་སྐད་ཀྱང་མང་པོ་གསན། ཡང་ནུབ་གཅིག་ཙཱ་རི་ལ་སོགས་པ་མཁའ་འགྲོ་མའི་གནས་མང་པོ་གཟིགས་ཤིང༌། ཙཱ་རིའི་མཁའ་འགྲོ་མ་ཀུན་གྱི་གཙོ་མོ་ཁྲོས་མ་ནག་མོར་མཁྱེན།

གཡུ་མཚོའི་དཀྱིལ་ན་ཆོས་འབྱུང་བཾ་དང་བཅས་པ་འོད་ཟེར་སྣ་ཚོགས་འཕྲོ་བ་གཟིགས་པས་དེ་ཤིན་ཏུ་གཉན་པའི་བརྡར་མཁྱེན། ཡར་ཆབ་གཙང་པོའི་འགྲམ་དུ་བྱོན་པའི་ཚེ། གཙང་པོ་རངས་པ་ཀླུ་སྦྲུལ་མགོ་ཟེང་ངེ་བར་གྱུར་ནས་ཕྱག་འཚལ་བ་བྱུང༌། གཡག་སྡེ་ན་བཞུགས་པའི་དུས་སུ་ཉི་མ་སྔ་དྲོ་ཞིག་ནམ་མཁའ་འཇས་གང་བ་བྱུང༌། དེའི་དུས་ན་བཀྲ་ཤིས་ཚེ་རིང་མ་དང༌། ཁ་རེག་གངས་དཀར་ལ་སོགས་འཇིག་རྟེན་གྱི་མཁའ་འགྲོ་མ་མང་པོ་འཇའ་ཚོན་གྱི་གུར་ནང་ན་གར་དང་གླུ་དང་རོལ་མོ་སྣ་ཚོགས་བྱེད་ཅིང་ཕྱག་འཚལ་བ་བྱུང༌། བྱེ་གླིང་དགོན་པར་ཧ་བོ་གངས་བཟང་མི་དཀར་རྟ་དཀར་ཅན་གྲངས་མེད་པ་མདུང་དར་དཀར་པོ་བཟུང་ནས་ཕྱག་འཚལ་བསྐོར་བ་བྱས། ཁྱེད་ཀྱི་ཞབས་ཏོག་ངས་སྒྲུབ་ཟེར་བ་བྱུང༌། དེ་ནུབ་དམར་གཏོར་ཅིག་བཏང་བས་སློབ་དཔོན་པདྨ་དང༌། དཔལ་རྟ་མགྲིན་ཧཱུྃ་སྒྲ་སྒྲོགས་ཤིང་གར་ཐབས་མཛད་པ་བྱུང༌། རྨ་བྱ་ན་ཕྱིན་པའི་དུས་དགྱེས་པ་རྡོ་རྗེ་ཡབ་ཡུམ་མཁའ་འགྲོ་ནག་མོ་སྤྲིན་གཏིབས་པ་ལྟ་བུས་བསྐོར་བ་གཟིགས། དེ་ནི་རྨ་བྱ་རས་པས་ཆང་ཟངས་ལྔ་ཙམ་ཁྱེར་འོངས་པ་བྱིན་རླབས་མཛད་ཅིང༌། ནམ་མཁའ་ལ་གཏོར་བའི་ཚེ་ཡིན་པས་ཁོང་དགྱེས་རྡོར་ལ་མོས་གུས་ཆེ་བའི་བརྡར་དགོངས། བྲག་གོང་དུ་བྱོན་པའི་ཚེ། བླ་མ་དོན་གྲུབ་པས་ཚོགས་མཆོད་ཅིག་ཞུས་པའི་དུས་སུ། དུས་གསུམ་མཁྱེན་པ་དང་རྗེ་བཙུན་མ་ནམ་མཁའ་གང་བ་གཟིགས། དེའང་དོན་གྲུབ་པ་བླ་མ་ལ་མོས་གུས་ཆེ་བའི་བརྡར་འདུག་གསུངས། སྤྱི་བསྡུས་སུ་གཏོར་མ་ཆེན་པོ་ཞིག་བཏང་ནས་དཔའ་བོ་མཁའ་འགྲོ་ལ་དྲག་ཏུ་བསྐུལ་བའི་དུས་སུ། ཕྱག་ན་རྡོ་རྗེ་ཁྱུང་གི་ཚོགས་དང་བཅས་པ་གཙང་ལུང་པར་མི་ཤོང་བ་སྙམ་བྱེད་པ་བྱུང༌། རྒྱ་མཁར་དབུ་རིར་བྱོན་པའི་དུས་སུ། གཙང་དང་མངའ་རིས་ཀྱི་ལྷ་འདྲེ་ཐམས་ཅད་ཀྱིས་བསུ་བ་བྱེད་པ་བྱུང༌། ཡང་དབུ་རིར་ཚད་མ་པ་འདུལ་བའི་དུས་སུ། ཉིད་རང་རྗེ་འབིར་ཝ་པ་དངོས་ཡིན་དགོངས་པ་བྱུང༌། དེར་གཏོར་མ་ཆེན་པོ་ཞིག་བཏང་བའི་ཚེ་མ་མགོན་སྤྲིན་ལྟར་དུ་གཟིགས།

མདོལ་ཆུང་དུ་བསད་པ་གསོ་བའི་རྫུ་འཕྲུལ་བསྟན་པའི་ཚེ། ཡེ་ཤེས་མགོན་པོ་ཕྱག་བཞི་པ་རྗེ་ཉིད་ཡུན་རིང་དུ་གྱུར་པ་ཞིག་བྱུང༌། ཉེ་གནས་སེང་གེ་དཔལ་ལ་དབང་བསྐུར་བའི་ཚེ། སྒྲོལ་མ་སྔོན་མོས་ནམ་མཁའ་གང་་བ་བྱུང༌། དབུ་རིའི་མདའ་སྟག་ལུང་དུ་དབང་བསྐུར་མཛད་པའི་ཚེ་རྗེ་བཙུན་མ་ཞལ་གཅིག་མ་བསམ་གྱིས་མི་ཁྱབ་པ་ལ། མཁའ་འགྲོ་སྡེ་བཞིས་བསྐོར་ནས་གར་བྱེད་པ་ཞིག་བྱུང༌། རྨ་བྱ་རས་པ་ལ་བསྟན་པས་གཙོ་མོ་དེ་མཐོང་བ་འདྲ་གསུངས། ཡང་དབུ་རིར་དབང་བསྐུར་ཞིག་མཛད་པའི་དུས་སུ་རྗེ་བཙུན་མ་ཡན་ལག་མ་ཚང་བ་མང་པོ་བྱུང་སྟེ་ཁོང་རྣམས་དམ་ཚིག་གི་སེལ་ཡོད་པའི་བརྡར་དགོངས། ཚོང་དུས་མགུར་མོར་སྔ་རེས་བྱོན་པའི་ཚེ། ལྷ་འདྲེ་ཐམས་ཅད་བྲོས་ནས་ཐལ། དགེ་བསྙེན་ཧ་བོ་གངས་བཟང་དེ་ཕྱག་འཚལ་ཞིང་ཁྱེད་ལ་ངེད་རྣམས་ཤིན་ཏུ་སྐྲག་པར་འདུག་པས། གཟི་བརྗིད་ཆེན་པོ་མི་སྟོན་པ་ཞུ་ཟེར་བ་བྱུང༌། དེ་ནས་བཙན་བྲག་ན་བྱོན་པའི་དུས་སུ་རྒྱ་གར་ལྷོ་ཕྱོགས་ཀྱི་མཁའ་འགྲོ་མ་ཁ་དོག་མགོ་བརྙན་དུ་མ་ཡོད་པ་མང་པོ་ནམ་མཁའ་ལ་འཕུར་ཏེ་བྱུང་ནས། དོ་ནུབ་དུར་ཁྲོད་རྣམས་ན་ཚོགས་ཀྱི་འཁོར་ལོ་བསྐོར་བར་གདན་འདྲེན་པས། ཁྱེད་རླུང་སེམས་ལ་དབང་ཐོབ་པའི་རྣལ་འབྱོར་པ་སྤྲུལ་པ་སྣ་ཚོགས་འགྱེད་ནུས་པས་འབྱོན་པར་ཞུ་ཟེར། དེའི་དུས་སུ་ཀཱརྟི་ཀ་དང༌། ཨུ་རྒྱན་དང༌། དཔལ་གྱི་རི་ལ་སོགས་པ་གནས་མང་པོ་གཅིག་ཏུ་བྱོན། གྲུབ་ཐོབ་མང་པོ་དང་དཔའ་བོ་མཁའ་འགྲོ་བསམ་གྱིས་མི་ཁྱབ་པ་དང་ལྷན་ཅིག་ཚོགས་འཁོར་བསྐོར་བ་དང༌། ཅིར་ཡང་སྤྲུལ་ནུས་པ་རྨི་ལམ་ལྟ་བུར་དངོས་སུ་བྱུང་གསུང་ཞིང༌། གཞན་སྣང་དུ་སྐུ་ཁམས་ཅུང་ཟད་མི་བདེ་བའི་ཚུལ་བསྟན། ཡང་དབུ་རི་ནས་རྨ་བྱ་ལ་བཞུད་པའི་ཚེ་འཁོར་ལོ་བདེ་མཆོག་ནམ་མཁའ་གང་བ། འོད་ཟེར་ཕྱོགས་བཅུར་འཕྲོ་བ་བྱུང་སྟེ་འགྲོ་དོན་རྒྱ་ཆེན་པོ་འགྲུབ་པའི་བརྡར་དགོངས། ཡང་ཕྱིར་ལམ་ཚོང་འདུས་འགུར་མོར་ཕེབ་ཅིང་རབ་གནས་མཛད་པའི་དུས་སུ།

སློབ་དཔོན་པདྨ་དང༌། ཐུགས་རྗེ་ཆེན་པོ་རྒྱལ་བ་རྒྱ་མཚོ་ནམ་མཁའ་གང་བ་ལ་འོད་ཟེར་འཇའ་ཚོན་ལྟ་བུར་ཀུན་དུ་འཕྲོ་བ་བྱུང༌། དེ་ཉིད་དུུ་ས་འདུལ་མཛད་པའི་ཚེ་སའི་ལྷ་མོ་བརྟན་མས་ནམ་མཁའ་ལ་ས་འཐོར་བ་དང༌། ཁྲོམ་མགུའི་མཛད་པའི་ཚེ་མཁའ་འགྲོ་རྒྱ་མཚོས་གར་བྱེད་པ་བྱུང༌། ཚུར་ལམ་ཇོ་མོ་གངས་དཀར་གྱི་མགུལ་དུ་གངས་དཀར་མས་གཙོ་བྱས་བརྟན་མ་བཅུ་གཉིས་དང༌། འཇིག་རྟེན་སྲིད་པའི་མ་མོ་འཚོགས་ནས་མཚན་རངས་པར་ཕྱག་འཚལ་ཞིང་བསྐོར་བ་བྱེད་པ་བྱུང༌། དབྱར་སྒང་ཁ་བ་པུས་ནུབ་ཙམ་ཞིག་བབས་པ་དེ་ཁོང་རྣམས་ཀྱིས་དངོས་གྲུབ་ཕུལ་བའི་བརྡར་དགོངས། ཡང་མཚུར་ཕུར་བྱི་བ་ལོའི་ཚེས་གཅིག་ལ། ཚངས་པ་ལ་སོགས་པའི་ལྷ་རྣམས་ཀྱིས་མཆོད་པ་འབུལ་བ་བྱུང་སྟེ། ལྷའི་རྩར་རླུང་སེམས་འདུས་པའི་བརྡར་མཁྱེན། ཡང་མཚུར་ཕུར་ནམ་མཁའ་འཇས་གང་བའི་དབུས་ན་ཕག་མོ་ཞལ་བཞི་མ་ཡབ་དང་བཅས་པ་མཁའ་སྤྱོད་དཀར་དམར་གྱིས་གཙོ་བྱས་པའི་མཁའ་འགྲོ་མ་ཐམས་ཅད་འདུས་ཏེ་དངོས་གྲུབ་སྩོལ་བའི་གཟིགས་སྣང་བྱུང༌། ཡང་ཐུགས་རྗེ་ཆེན་པོ་ཞལ་ཕྱག་གྲངས་མེད་པ་སྐུ་མདོག་དམར་པོ་ལ། འོད་ཟེར་ཕྱོགས་བཅུར་འཕྲོ་བ་ལ་འོད་ཟེར་རེ་རེ་ལ་ཡང་ཡི་གེ་དྲུག་མའི་གཟུགས་ཁ་དོག་སྣ་ལྔ་ལ། དམར་པོ་ཤས་ཆེ་བའི་སྒྲ་ལས། སྤྱན་རས་གཟིགས་དབང་ཐུགས་རྗེའི་བདག། ཕྲིན་ལས་འོད་ཟེར་ཕྱོགས་བཅུར་རྒྱས།། སྤྲོས་པས་མ་སྤྲོས་ཟབ་མོའི་དོན།། སྙིང་པོའི་དབང་གིས་ཕྱོགས་བཅུར་རྒྱས།། ཟེར་བ་བྱུང༌། ཡང་མཚུར་ཕུར་བྱི་བ་ལོ་དབྱར་ཟླ་འབྲིང་པོའི་ཉི་ཤུ་དགུའི་ཉིན། ཕྱག་ན་རྡོ་རྗེ་ལ་ཁྲོ་བོ་བཅུའི་ཚོགས་ཀྱིས་བསྐོར་བའི་ཞལ་ནས། ཡོད་མེད་ལས་འདས་བདག་འཛིན་མེད།། ཏིང་འཛིན་སེམས་ལ་དབང་ཐོབ་ཅིང༌།། མཐུ་སྟོབས་ཁྲོ་རྒྱལ་རྣམས་དང་མཉམ།། གདུག་པ་ཅན་རྣམས་ཁྱོད་ཀྱིས་ཐུལ།། ཞེས་གསུངས་ཏེ། རྗེ་ཉིད་གར་བཞུགས་ཤིང་རབ་གནས་དང་དབང་བསྐུར་མཛད་ཀྱང་ས་ཆེན་པོ་འདུལ་ཞིང༌། དགྲ་བདུད་ཐམས་ཅད་འཇོམས་པའི་རྟགས་སུ་མཁྱེན།

ཡང་སྐབས་ཞིག་ཏུ་རྗེ་ཉིད་སྤྱན་རས་གཟིགས་ཀྱི་སྤྲུལ་པར་ཞལ་གྱིས་བཞེས་པ་དང༌། སྐུའི་བཀོད་པའི་ཚུལ་སྣ་ཚོགས་གསུངས་ཤིང༌། ཁོ་བོ་བརྟུལ་ཞུགས་ཀྱི་སྤྱོད་པ་ལ་རང་དབང་ཐོབ་པས་ཅི་བྱས་ཉན་པ་ཡིན། ངའི་བུ་སློབ་རྣམས་ལའང་གཞན་དང་མི་མཉམ་པ་འགའ་རེ་འོང༌། ཧོར་འདི་དགའ་རབ་དབང་ཕྱུག་དང༌། གནམ་ཐེལ་གྱི་སྤྲུལ་པར་འདུག་པས་བསྟན་པ་བཤིག་པ་ལ་ངས་སུས་ཀྱང་མ་ཚོར་བར་འདུལ་ཞིང༌། གར་ཕྱིན་གར་འདུག་གི་ཡུལ་ཁམས་ཐམས་ཅད་བདེ་བ་དང་བོད་འདི་ཇེ་འཇམ་ལ་འོང་ཡང་ཤེས། ཞེས་གསུངས། ཡང་མཚུར་ཕུར་གླང་ལོའི་ཚེས་བཅུའི་དུས་གླིང་བཞི་རི་རབ་དང་བཅས་པ་གསལ་ཞིང༌། ལྷ་དང༌། ཀླུ་དང༌། གནོད་སྦྱིན་དང༌། འགྲོ་བ་ཀུན་གྱི་གནས་ཕྱོགས་མེད་དུ་གསལ་བ་བྱུང༌། རང་ཅག་གིའང་ཚེ་རབས་མང་པོའི་སྐྱེ་བའི་གནས་དང༌། འཆི་བའི་མལ་དང༌། གཞན་དོན་འཕྲིན་ལས་སྣ་ཚོགས་འགྲུབ་པའི་ཤུལ་དང༌། གདན་ས་རྟེན་དང་བུ་སློབ་ཀྱི་བརྒྱུད་པ་ཡོད་པ་རྣམས་ཅི་ལྟ་བ་སྔར་བས་ཤིན་ཏུ་གསལ་བར་ཤེས་པ་ཞིག་བྱུང་གསུངས། ཡང་མཚུར་ཕུ་ན་གླང་ལོའི་ཚེས་གཅིག་གི་དུས་ཤིག་ཏུ་བརྟན་སྐྱོང་རྣམས་ཀྱིས་གཙོས་པའི་གཞི་བདག་ཐམས་ཅད་འདུས་ནས། ཁྱེད་ཁམས་སུ་མ་འབྱོན་ཁྱེད་ཀྱི་གསུང་ངེད་རྣམས་ཀྱིས་བསྒྲུབ་ཟེར་བར། ངེད་ཐང་གཅིག་ཁམས་སུ་འགྲོ་དགོས་པ་ཡོད། ངའི་གདན་ས་དང་བུ་སློབ་རྣམས་སྐྱོངས་ཤིག་གསུངས་པས། ཀུན་ཀྱིས་ཕྱག་འཚལ་ཞིང་དེ་ལྟར་བགྱི་ཟེར་བ་བྱུང༌། སྟག་ལུང་དུ་འགྲོ་དགོས་དགོངས་ནས་འབྲས་སྐུད་དུ་ཕྱིན་པའི་དུས། ཁོང་གིས་མ་འོང་ཟེར་ནས་ལོག་པའི་ཚེ། ཡེ་ཤེས་འཇིག་རྟེན་གྱི་ཆོས་སྐྱོང་ཐམས་ཅད་ཁྲོ་ཤིང་འཁྲུགས་པ་གཟིགས་ཏེ། ཁོང་ལ་འཁྲུགས་པ་དང་མ་ལེགས་པ་འོང་བའི་བརྡར་དགོངས། རག་མ་མེ་ཤུག་བྲག་ལ་ཕྱིན་པའི་ཚེ་དམ་པ་རྒྱ་གར་གནམ་གྱི་སྐར་མ་ཙམ་གཟིགས། ཡུལ་དེ་དམ་པས་བྱིན་གྱིས་བརླབས་པར་མཁྱེན། སྟོད་ལུང་མདའ་ལ་ཕྱིན་པའི་ཚེ། མཁར་ནག་རྡོ་རྗེ་རྒྱལ་པོས་བསུ་བ་བྱས་པ་ལ་མགོ་བརྙན་ཅན་བསམ་གྱིས་མི་ཁྱབ་པ་དང༌།

དར་ཟབ་ལ་སོགས་པས་ས་གཞི་བར་སྣང་གང་བ་བྱུང༌། ཁོ་འདུག་པའི་བྲག་རི་དེ་རིན་པོ་ཆེ་སྣ་བདུན་ལས་གྲུབ་པའི་གཞལ་ཡས་ཁང་དུ་འདུག །ཁོ་ཀླུའི་རྒྱལ་པོ་དུང་སྐྱོང་གི་བུ་ཡིན་པར་འདུག་སྟེ། ཁོའི་འཁོར་གྱིས་དབུས་གཙང་ཁམས་གསུམ་ཐམས་ཅད་ཁྱབ་པར་སྣང༌། དབུས་གཙང་གི་ས་ཆ་འདི་རྣམས་ཀྱི་མི་ནོར་འཁོར་དང་བཅས་པ་ཁྱེད་ལ་འབུལ་ཟེར་བ་བྱུང༌། དེའི་ཕྱིར་ན་དབུས་གཙང་དུའང་བསྟན་པ་དར་ནས་འོང་བ་འདྲ་གསུངས། གྲུ་གུ་སྒང་དུ་གྲལ་དཔོན་བྱོན་པའི་ཚེ་མགོན་པོའི་ལྷ་དམག་གིས་སྣང་སྲིད་ཟིལ་གྱིས་གནོན་པ་གཟྀགས། ཡང་གཡོར་པོ་བྱང་ཐང་ལ་བྱོན་པའི་ཚེ་ཡར་ཆབ་གཙང་པོའི་སྡོང་གྲུ་འདོར་མ་ཉན་པའི་དུས། མཁའ་འགྲོ་མ་མང་པོས་ངེད་ཀྱིས་གདན་འདྲེན་ཟེར་ནས་ནམ་མཁའ་ལ་བཏེག་ནས་བྱོན་པའི་ཐུགས་ཉམས་ཤར། དེའི་ཚེ་སྟེང་འོག་ཕྱོགས་མཚམས་ཐམས་ཅད་དཔའ་བོ་མཁའ་འགྲོ་སྤྲིན་གཏིབས་པ་ལྟ་བུས་གང་བ་གཟིགས། གཞན་སྣང་དུ་ཆུ་ལ་མ་རེག་པར་འཇའ་ཚོན་གྱི་གུར་ནང་འདོམ་གང་ཙམ་གྱི་ནམ་མཁའ་ལ་བཞུད་པ་མཐོང་བ་དང༌། ལ་ལས་བུ་མོ་མང་པོས་འཇའི་སྣམ་བུ་ལ་གདན་དྲངས་པར་མཐོང་བ་དང༌། སློབ་མ་ཕར་ཁར་ཐོན་པ་རྣམས་ཀྱིས་ཆུ་ལ་པུས་འབོགས་མཛད་པར་མཐོང༌། ཕར་ཀར་བྱོན་ནས་ཉེ་གནས་ཀྱིས་ན་བཟའ་དང་ཆབ་ལྷྭམ་ལ་བལྟས་པས་ཆུ་ལ་མ་རེག་པ་སྣང༌། ཡང་དེའི་དུས། རྒྱལ་བ་ཤཱཀྱ་ཐུབ་པ་ལ་སངས་རྒྱས་དཔག་ཏུ་མེད་པས་བསྐོར་བ་ལྷོ་ཕྱོགས་ཀྱི་ནམ་མཁའ་གང་བ་ཡིན་རིང་དུ་བྱུང་སྟེ། ལྷོ་ཕྱོགས་འདིར་ཡང་བསྟན་པ་དར་བར་འོང་ངམ་སེམས་གསུངས། ཡང་ལོ་གསར་རྒྱལ་ཉའི་ཉིན་པར་རྒྱལ་བ་རིགས་ལྔ་ལ་བྱང་ཆུབ་སེམས་དཔའ་གྲངས་མེད་པས་བསྐོར་བ་མཐོང་སྟེ། སངས་རྒྱས་ཀྱི་ཞིང་ཁམས་ཁོ་ན་མ་གཏོགས་པ་མ་དག་པའི་འཇིག་རྟེན་ཡུད་ཙམ་ཡང་མེད་པ་ཅིག་བྱུང༌། ཡང་མཚུར་ཕུ་ན་ཡོད་པའི་ཚེ་རྒྱལ་པོ་ཆེན་པོ་རྣམ་ཐོས་སྲས་གསེར་གྱི་ཁྲབ་གྱོན་པ་མདུང་དར་ཐོགས་པ། འཁོར་གསེར་ཁྲབ་ཅན་དཔག་ཏུ་མེད་པས་བསྐོར་བ་འབྲུག་ལ་ཞོན་ནས་འབྲུག་སྒྲ་སྒྲོགས་ཤིང་འོངས་ཏེ།

ངའི་ཕོ་བྲང་དུ་བྱོན་དགོས་ཟེར་བ་བྱུང༌། དེ་ནས་མི་རིང་བར་རྒྱ་ནག་ཧོར་དུས་ཀྱི་རྒྱལ་པོ་གོ་བེ་ལས་སྔོན་གྱི་ལས་དང་སྨོན་ལམ་གྱི་འབྲེལ་པ་དང༌། གྲུབ་ཐོབ་ཆེན་པོ་ཉིད་ཀྱི་སྐུ་ཆེ་བའི་ཡོན་ཏན་རྣམས་ཐོས་པར་བརྟེན། གསེར་ཡིག་པ་བཏང་ནས་གདན་འདྲེན་དུ་བྱུང་བའི་དུས་སུ། འབྱོན་ནམ་མི་འབྱོན་དགོངས་པ་ལ། ཀླུ་རྒྱལ་སྔགས་ཀྱི་བདག་པོ་དང་དགའ་པོ་ཐ་དད་མེད་པའི་རྫུ་འཕྲུལ་འཇའ་འོད་ལྟ་བུ་བསྟན་ཞིང་འཕྲིན་ལས་ཐམས་ཅད་རྫོགས་པར་འགྱུར་ཟེར་བའི་ལྟས་གཟིགས་ནས་འབྱོན་པར་ཞལ་གྱིས་བཞེས་ཏེ་གསེར་ཡིག་པ་སླར་བཏང༌། དེ་ནས་འབྱོན་པར་ཆས་པའི་ཚེ་དཔལ་ལྷ་མོ་ནག་མོ་འབུམ་དང་བཅས་པས། ཁྱེད་ཀྱིས་ད་རུང་བྱ་བ་མང་པོ་སྒྲུབ་ལོང་ཡོད་ཀྱི་ནོར་ཐམས་ཅད་མལ་དུ་ཞོག་ཟེར་བ་བྱུང༌། དེ་ནས་ཧོར་ཡུལ་དུ་མ་ཕེབས་ཀྱི་བར་དུའང་ཁམས་ཕྱོགས་སུ་སངས་རྒྱས་བསྟན་པ་དར་ཞིང་རྒྱས་པ་དང༌། སྡེ་དགོན་གོགས་པ་རྣམས་གསོ་བ་དང༌། ལམ་ན་ཡོད་པའི་སྐྱེ་བོ་རྣམས་ཀྱི་དོན་རྒྱ་ཆེན་པོ་མཛད་དེ། རྒྱལ་བུ་གོ་བེ་ལ་དམག་ཆེན་པོའི་ཚུལ་གྱིས་བྱོན་པ་དང༌། རོང་ཡུལ་གསེར་སྟོད་ཅེས་བྱ་བའི་ས་ཆར་མཇལ་ཞིང༌། དེ་ནས་ཕོ་བྲང་འུ་ཏོར་ཕེབས་ནས་རྒྱལ་འབངས་ཐམས་ཅད་ཀྱིས་བསྙེན་བཀུར་རྒྱ་ཆེན་པོ་བྱས། མུ་སྟེགས་ལྟ་བུའི་ཆོས་ལོག་ཡོད་པ་རྣམས། ཐུགས་རྗེ་དང་རྫུ་འཕྲུལ་གྱིས་བཏུལ། རྒྱལ་བུ་སྲས་དང་བཙུན་མོར་བཅས་པ་རྣམས་ཀྱི་རྒྱུད་བྱིན་གྱིས་བརླབས་པའི་ཚེ། བྱང་ཆུབ་སེམས་དཔའ་ནོར་བཟང་དང་ཀླུ་སྒྲུབ་ལ་སོགས་པའི་གཟིགས་སྣང་མང་པོ་བྱུང༌། གྲུབ་ཆེན་ཧོར་ཡུལ་དུ་ཕེབ་ཅིང༌། གོ་བེ་ལ་དང་མཇལ་བའི་ལོ་འདི་གྲུབ་ཆེན་ཉིད་ཀྱིས་དགུང་ལོ་ལྔ་བཅུ་བཞེས་པའི་ཤིང་ཡོས་ཀྱི་ལོ་ཡིན་ཞིང༌། ཤིང་འབྲུག་ལོར་ས་པཎ་ཁུ་དབོན་གསུམ་རྒྱལ་བུ་གོ་དན་གྱིས་སྤྱན་དྲངས་ནས་ལོ་ངོ་བཅུ་གཅིག་སོང་བར་སྣང༌། དེས་ན་ཕྱིས་ཀྱི་བླུན་པོ་སྙིང་ཕོད་ཅན་འགའ་ཞིག་གིས། ས་སྐྱ་པའི་ཕོ་རུས་ལ་བསམ་ནས།

གྲུབ་ཐོབ་བླ་ཆེན་འཕགས་པ་མིན་པ་མཛད་པ་སོགས་ཅལ་ཅོལ་མང་དུ་སྨྲ་བ་ལ་རིགས་མཐུན་འགའ་ཞིག་གིས་ཚད་མར་བྱེད་པ་ནི་ཆེས་ཡ་མཚན་པའི་གནས་སུ་སྣང་ལ། ཡིག་ཚང་མཁྱེན་པའི་ས་སྐྱ་པའི་དཔྱོད་ལྡན་དག་ནི་དེའི་རྗེས་སུ་འབྲང་བར་མི་སྣང་ངོ༌།།

དེར་རྒྱལ་བུ་དང་ཡོན་མཆོད་འཕྲོད་པས་རྟག་ཏུ་བཞུགས་པར་གསོལ་བ་བཏབ་ཀྱང༌། མ་འོངས་པ་ན་ཆགས་སྡང་གི་རྩོད་པ་མང་པོ་འོང་བར་མཁྱེན་ཅིང༌། ཐུགས་རྗེ་ཆེན་པོས་ཀྱང༌། འདི་ན་ཡུན་རིང་མ་འདུག་ཅིག། ཆགས་སྡང་མང་པོ་འབྱུང་བར་སྣང༌།། བྱང་ཕྱོགས་ཡངས་པ་ཅན་གྱི་ཡུལ།། ཀུན་གྱིས་བཀུར་བའི་གནས་སུ་འདོངས།། ཞེས་གསུང་པ་དང༌། མགོན་པོ་ནག་པོ་མེའི་ཕུང་པོ་དང༌། མཚོན་ཆ་སྣ་ཚོགས་འཚུབ་མ་འཁྱིལ་པ་ལྟ་བུའི་ནང་ན་བཞེངས་ནས་དུག་གསུམ་ཆགས་སྡང་རྩོད་པ་འོང་བས་འདིར་མ་བཞུགས་གསུང་པ་དང༌། བླ་མ་ཡི་དམ་མཁའ་འགྲོ་མང་པོས་ཀྱང་སྔོན་གྱི་འབྲེལ་པའི་སྟོབས་ཀྱིས་བྱང་ཕྱོགས་སུ་འབྱོན་དགོས་པར་ཡང་ཡང་བསྐུལ་བས། ཞལ་གྱིས་མ་བཞེས་པས་རྒྱལ་པོ་ཡང་ཅུང་ཟད་ཡི་ཆད། དེ་ནས་བྱང་ཕྱོགས་མི་ཉག་འགའི་ཡུལ་དུ་བྱོན། གྲུབ་ཆེན་ཉིད་ལེགས་པར་བཀུར་བའི་རྒྱལ་པོར་གྱུར་པ་ཚུན་གྱི་འཁོར་སློབ་མང་པོ་ཡུལ་དེར་སྐྱེས་ཤིང་གདུལ་བྱ་དུས་ལ་བབས་པར་དགོངས་ནས། ལྷ་ཁང་དང་སྡེ་མང་པོ་བཙུགས་ཤིང༌། ཁྱད་པར་མི་ཉག་གི་ཡུལ་གོ་ར་ཉ་ན་ཕེབ་པའི་ཚེ། རླུང་མི་ཉག་གི་ཡུལ་གཡོ་ནུས་པ་ཙམ་བྱུང་བའི་དུས་སུ་མགོན་པོ་བེར་ནག་ཅན། སྐུ་ཤིན་ཏུ་ཆེ་བ་ཞབས་ཡ་གཅིག་བཞག་ན་འཛམ་བུ་གླིང་དུ་མི་ཤོང་བ་ཙམ་གཟིགས་པས་ཚེ་རབས་མང་པོའི་གདུལ་བྱ་མི་ཉག་ན་ཡོད་པའི་ཕྱིར། ལྷ་ཁང་གི་སྡེ་ཚུགས། ཁྱེད་ཀྱི་རྟ་སྒ་དེ། དེར་ཞོག་དང་ས་སྲུང་རྒྱལ་པོས་ཐོས་ནས་འཛམ་གླིང་ཁྱབ་པའི་སྙན་པ་འབྱུང༌། ཞེས་གསུངས་བ་དང༌། གཞན་ཡང་དཔལ་ལྷ་མོ་དང་རྣམ་ཐོས་སྲས་གསེར་གྱི་མཆེ་བ་ཅན་དང༌། མཁའ་འགྲོའི་ཚོགས་རྣམས་ཀྱིས། འཇིག་རྟེན་པ་རྣམས་ངོ་མཚར་ཞིང༌།། བསྟན་པ་རྒྱ་མཚོ་འབྱུང་བའི་ཕྱིར།། གནས་འདིར་ཅུང་ཞིག་བཞུགས་པ་དང༌།། གཙུག་ལག་ཁང་ཆེན་བཞེངས་པར་ཞུ།། ཞེས་ཡང་ཡང་བསྐུལ་བས་ཞག་བརྒྱའི་ནང་དུ་འཕྲུལ་སྣང་སྤྲུལ་པའི་ལྷ་ཁང་རྫོགས་པར་བཞེངས། དེའི་དུས་སུ་དུ་མ་རོ་གཅིག་པའི་དབྱིངས་སུ་རྣམ་པར་སྣང་མཛད་ཀུན་ཏུ་ཞལ་ཕྱོགས་བཞི་ན་རིགས་བཞི་ཕྱག་རྒྱ་དང་བཅས་པ་ཞིང་ཁམས་ཐམས་ཅད་སྐུ་ལ་རྫོགས་ཤིང༌།

སྐུས་ཞིང་ཀུན་ལ་ཁྱབ། སྐུའི་རྒྱལ་བ་སྲས་དང་བཅས་པས་ཕྱོགས་ཀུན་དུ་བསྐོར་ཞིང་ཁྱབ་པར་བཞུགས་པ་ཡུན་རིང་དུ་གསལ་བར་གཟིགས་ཏེ། ཕྱིས་འཛམ་གླིང་རྒྱལ་པོ་ལ་དངུལ་བྲེ་སྟོང་ཙམ་ཞུས་ནས། མི་ཉག་གི་ཡུལ་ཐམས་ཅད་དུ་ལྷ་ཁང་སུམ་སྟོང་ཙམ་ཞིག་པ་གསོ་བ་དང་གསར་དུ་མཛད། དེ་ནི་སྐུ་མི་ཟད་པ་རྒྱན་གྱི་འཁོར་ལོ་འབྱུང་བའི་སྔ་ལྟས་ཙམ་ཡིན་པར་སྣང༌། དད་པས་འདུས་པའི་སྐྱེ་བོ་དཔག་ཏུ་མེད་པར་དབང་བསྐུར་ཞིང༌། སྐུ་བཞི་ངོ་སྤྲོད་ཀྱི་ཁྲིད་ཀྱིས་ཐེག་པ་ཆེན་པོའི་ལམ་ལ་བཅུག །བདེ་མཆོག་དྲུག་ཅུ་རྩ་གཉིས་ཀྱི་དཀྱིལ་འཁོར་དང༌། སངས་རྒྱས་བདུན་དང༌། སྤྱན་རས་གཟིགས་དང༌། འཕགས་མ་སྒྲོལ་མ་སོགས་ཡི་དམ་གཟིགས་སྣང་རྒྱུན་ཆད་མེད་པར་བྱུང༌། ཁྱད་པར་ཀུ་རུ་ཀུལླེའི་ཞལ་ནས་ལྕགས་ཀྱུ་ལྟ་བུའི་འོད་ཟེར་སྤྲོ་ཞིང༌། འབྱོན་པར་བསྐུལ་བས་བྱང་ཕྱོགས་ལིང་ཇུའི་མཁར་དུ་བྱོན། དེར་ཟིན་ཤིང་ལ་སོགས་པའི་རྟོག་གེ་པ་རྣམས་བདུད་ཀྱིས་རྒྱུད་བསྐུལ་ནས་ཕྲག་དོག་རླུང་ལྟར་འཚུབ་པ་རྣམས། བྱིན་རླབས་ཀྱི་གཟི་བརྗིད་དང་རྫུ་འཕྲུལ་སྣ་ཚོགས་པས་བཏུལ་ཞིང་ཕམ་པར་བྱས། རིགས་བཞིའི་མཁའ་འགྲོ་སྤྲིན་གཏིབས་པ་ལྟར་གཟིགས་ཤིང༌། རྡོ་རྗེ་མཁའ་འགྲོའི་ཞལ་ནས། ཡིད་འོང་མདངས་གསལ་འཇའ་ཚོན་གསལ།། མ་འཇིགས་མ་འཇིགས་རྣལ་འབྱོར་པ།། ང་ནི་སྣང་སྲིད་དབང་གི་ལྷ།། དབང་མཆོག་དབང་དུ་བསྡུ་བར་བྱ།། ཞེས་མཁའ་འགྲོའི་བརྡའ་སྐད་དུ་གསུང་བ་གསན། དེའི་ཚེ་ཡུལ་ཁམས་དེ་ཐམས་ཅད་དབང་དུ་བསྡུས་ཤིང་དགྲ་རྣམས་གཉེན་དང༌། བར་ཆད་ཐམས་ཅད་དངོས་གྲུབ་ཏུ་ཤར། ཐམས་ཅད་ལ་སྐུ་བཞི་ངོ་སྤྲོད་ཀྱི་གནད་ཀྱིས། ཉིན་མེད་མཚན་མེད་དུ་དབང་བསྐུར་བའི་ཚེ་དུ་མ་རོ་གཅིག་པའི་དབྱིངས་སུ། ཐུགས་མི་བསྐྱོད་རྡོ་རྗེ་སེམས་དཔའ་ཐུགས་ཀྱི་རྒྱལ་བ་སྲས་བཅས་མཐའ་ཡས་པས་བསྐོར་ཞིང་བཞུགས་པའི་སྣང་བ་ཡུན་རིང་པོའི་བར་དུ་བྱུང་བ་ནི། ཐུགས་མི་ཟད་པ་རྒྱན་གྱི་འཁོར་ལོའི་སྔ་ལྟས་ཙམ་ཡིན་པར་དགོངས།

དེ་ནས་ཡོས་ལོ་ཟླ་བ་བཅུ་གཉིས་པའི་ཚེས་གཅིག་གི་ཐོ་རངས་ཀར་ཚངས་པ་དུང་ཐོད་ཅན་འོངས་ནས་འབྱོན་པར་བསྐུལ་བས་ཀོང་ཇོའི་མཁར་དུ་བྱོན། བུད་མེད་སེར་མོ་བུམ་པ་ཐོགས་པ་ཞིག་གིས་ནོར་བུ་རིན་པོ་ཆེ་ཕུལ་ནས། ཁྱེད་ཀྱི་ཡོན་བདག་ངས་བགྱི། ཡུལ་ཁམས་འདིར་འགྲོ་དོན་རྒྱ་ཆེན་པོ་འབྱུང་ཟེར་བ་བྱུང༌། ཡུལ་དེ་དང་འབྲེལ་བའི་མི་ཉག་དང་ཧོར་གྱི་མཚམས་རྣམས་སུ། རྒྱ་ཧོར་མི་ཉག་ལ་སོགས་པའི་མི་རིགས་མི་གཅིག་པ་ཐམས་ཅད་རང་དབང་མེད་པར་འདུས་ཤིང༌། ས་གཡོ་བ་ཙམ་གྱིས་ཐམས་ཅད་རང་དབང་མེད་པར་དབང་བསྒྱུར་བའི་ཚེ། དུ་མ་རོ་གཅིག་མཐའ་ཡས་པའི་དཀྱིལ་འཁོར་དུ་སྣང་བ་མཐའ་ཡས་ལས་གསུང་གི་ལྷ་ཚོགས་འོད་ཟེར་དམར་པོའི་ཚུལ་དུ་འཕྲོ་ཞིང་ཐིམ་པ་ཡུན་རིང་དུ་བྱུང་བ་ནི། གསུང་མི་ཟད་པ་རྒྱན་གྱི་འཁོར་ལོའི་སྔ་ལྟས་ཙམ་དུ་དགོངས། དེ་ནས་འབྲུག་ལོ་ཟླ་བ་གཉིས་པའི་ཚེས་གཅིག་གི་ཚེ། ཐང་ལྷ་དང་བརྟན་མ་བཅུ་གཉིས་སོགས་བོད་ཡུལ་གྱི་གཞི་བདག་རྣམས་འོངས་ནས། ལན་གཅིག་བོད་དུ་འབྱོན་པར་གསོལ་བ་བཏབ་པས། ཅོང་ཁའི་ཡུལ་དུ་བྱོན། དེར་སེ་ཕུ་བྱ་རྒོད་ཀྱི་དགོན་པ་ན་བཞུགས་པའི་དུས་སུ། དུ་མ་རོ་གཅིག་གི་དབྱིངས་སུ་ཕྲིན་ལས་ཡོངས་སུ་རྫོགས་པ་དོན་ཡོད་གྲུབ་པ་ལ། བྱ་བ་གྲུབ་པའི་རྒྱལ་བ་སྲས་བཅས་རྣམས་ཀྱིས་བསྐོར་ཞིང་འོད་ཟེར་ལྗང་གུ་བྱང་ཕྱོགས་སུ་འཕྲོ་ཞིང་ཕྱོགས་ཀུན་དུ་ཁྱབ་པ་ཡུན་རིང་དུ་བྱུང་བ་ནི་འཕྲིན་ལས་མི་ཟད་པ་རྒྱན་གྱི་འཁོར་ལོའི་སྔ་ལྟས་ཙམ་ཡིན་པར་དགོངས། དེའི་དུས་སུ་ཞག་ཉི་ཤུ་རྩ་གཅིག་གི་བར་དུ་ནམ་མཁའ་འཇའ་འོད་འཁྱིལ་ཞིང་མེ་ཏོག་གི་ཆར་བབས་པ་བྱུང༌། དེར་མི་དཀར་དར་གྱི་རལ་ག་གྱོན་ཞིང་འོད་འཕྲོ་བ་ཞིག་གིས། ང་གནམ་ལྷ་དཀར་པོ་ཡིན། བླ་མ་ཁྱེད་བྱང་ཕྱོགས་ཀྱི་ཡུལ་དུ་འབྱོན་པར་ཞུ་ཟེར་བ་སོགས། ཡེ་ཤེས་པ་དང་འཇིག་རྟེན་གྱི་ལྷ་ཚོགས་མང་པོས་འབྱོན་དགོས་པར་བསྐུལ་བ་བཞིན། རྒྱལ་པོ་ཆེན་པོ་མོང་གོར་གན་གྱྀས་སྙན་པ་གསན་ནས།

གསེར་ཡིག་པ་སྟོབས་ལྡན་མང་པོ་སྤྱན་འདྲེན་དུ་མངགས་པ་འབྱོར། འབྱོན་པར་ཞལ་གྱི་བཞེས་ཤིང་བྱོན་པའི་ལམ་དུ་ཧོར་མི་ཉག་གི་མཚམས་སུ་ཆ་ག་པའི་གནོད་པས་ཉི་མ་འགྲིབ་པ་བྱུང་བས་རྡོ་རྗེ་སྲིན་པོའི་ལྟ་སྟངས་ཀྱིས་སྐད་ཅིག་ལ་མེད་པར་མཛད། དེའི་ས་དང་བྱེ་མ་ཐམས་ཅད་ཀྱང་བྱིན་གྱིས་བརླབས་པས་ད་ལྟ་ཡང་འབུ་སྦྲང་གི་གནོད་པ་བྱུང་ན་ཐུབ་པ་ཡོད་ཅེས་གྲགས། དེ་ནི་ཐུང་མོང་གི་གྲུབ་རྟགས་འགོ་མ་ཙམ་ཡིན་གསུངས། གཞན་ཡང་གསེར་ཡིག་པ་རྣམས་ཀྱིས་མངོན་སུམ་དུ་མཐོང་བའི་རྫུ་འཕྲུལ་མང་པོ་བསྟན། ད་ལག་རྟན་ཕེབས་པའི་ཚེ་བྱང་ཕྱོགས་རྒྱ་མཚོར་ཐུག་གི་བར་གྱི་ཀླུ་དང་ས་བདག་སོགས་གདུག་པ་ཅན་གྱི་ལྷ་འདྲེ་འཚོགས་ནས་བར་ཆད་དང་ཉམས་ཚད་སྣ་ཚོགས་བྱས་ཤིང༌། ཁྱད་པར་རྒྱལ་པོའི་ཕོ་བྲང་དུ་ཕེབ་པར་ཉེ་བ་ན། གནམ་ལྕགས་ཀྱི་ཐོག་ཆར་བཞིན་དུ་ཕབ་པ་རྟ་མཆོག་གི་རྒྱལ་པོའི་བརྟུལ་ཞུགས་ཀྱིས་ཟིལ་གྱིས་མནན་ཅིང་དབང་དུ་བསྡུས་ནས་དམ་ལ་འདོགས་པར་མཛད། འང་གི་བྱ་བའི་ཡུལ་དུ་རྒྱལ་པོ་ཆེན་པོ་ཡུམ་སྲས་འཁོར་བཅས་དང་དུས་གསུམ་དུ་འབྲེལ་ཚུལ་སྣ་ཚོགས་ཐུགས་ལ་ཤར། དེ་ཡང་སྔོན་གླང་པོ་ཆེའི་གཟུགས་ཀྱིས་སྡིག་སྤྱོད་ཀྱི་རྒྱལ་པོ་བཏུལ་ནས་གནས་སྤར་བ་དེ། རྗེ་དུས་མཁྱེན་ཀམ་པོ་གནས་ནང་ན་བཞུགས་ཚེ་ཀམ་པོ་རྫ་ལ་བྱ་བར་བོན་པོ་འབྱོར་པ་ཅན་ཞིག་ཏུ་གྱུར། ཞབས་ཐོག་ཐམས་ཅད་བསྒྲུབས་ཅི་ཡོད་ཆོས་རྗེའི་ཕྱོགས་སུ་བཏང་བས་ཡོན་བདག་དགོན་པ་བར་གྲགས་པ་དེ། རྒྱ་མི་ཉག་ཧོར་བོད་ཐམས་ཅད་ཀྱི་རྒྱལ་པོ་མོང་གོར་གན་དུ་གྱུར་ཏེ། སྔོན་གྱི་བཙུན་མོ་སྲས་ཉེ་དུ་དམག་དཔོན་ལ་སོགས་པ་རྣམས་ཀྱང་དཔོན་མོ་ཨིལ་ཇིག་མ་དང༌། རྒྱལ་བུ་ཨ་རི་བོ་ཀ་སོགས་སུ་སྐྱེས་པར་གཟིགས། དེས་ན་སྔོན་གྱི་བག་ཆགས་ཀྱིས་རྒྱལ་བློན་འཁོར་བཅས་ཀྱིས་མུ་སྟེགས་ཨེར་ག་འོ་ཡི་གྲུབ་མཐའ་འཛིན་ཅིང༌། ཨེར་ཀའི་སློབ་དཔོན་མང་པོའི་དབང་དུ་གྱུར་པས་མུ་སྟེགས་སུ་འགྱུར་བ་མཁྱེན་ནས།

མོ་གོར་གན་གཅིག་པུ་ལམ་ལོག་པ་ལས་བསྐྱབ་པའི་ཆེད་ཁོ་ནར་རྗེ་ཉིད་ཀྱིས་བསམས་བཞིན་དུ་སྲིད་པ་བཟུང་བ་སྟེ། རྗེ་དུས་གསུམ་མཁྱེན་པས་སེམས་ཅན་གཅིག་གི་དོན་དུ་བོད་ཡུལ་འོངས་ཤིང༌། ཡུན་རིང་དུ་མི་འདུག་གསུངས་པ་དེར་དགོངས། འབྲུག་གི་ལོ་ལ་ཕོ་བྲང་འུར་རྡོར་རྒྱལ་བརྒྱུད་ཐམས་ཅད་འཚོགས་པའི་དུས་སུ་ཕེབ་པའི་ཚེ། བྱང་ཆུབ་ཀྱི་སེམས་དང་སྤྱན་རས་གཟིགས་ཀྱི་ལྟ་སྟངས་ཀྱིས་རྒྱལ་པོ་མོ་འགོར་གན་བྱིན་གྱིས་བརླབས་ཤིང་དག་པའི་སྣང་བ་དུ་མ་བསྟན། རྒྱལ་པོས་བར་ཆད་བཟློག་པར་གསོལ་བ་བཏབ་པས་ཞལ་གྱིས་བཞེས། ཟས་ནོར་དང་རྒྱལ་སྲིད་ལ་ཕོངས་པ་མེད་པར་གནམ་མཆོད་ཅིང༌། བླ་མའི་གདན་ས་གསོ་བ་དང༌། བསྟན་འགྲོའི་དོན་རྒྱ་ཆེན་བསྒྲུབ་པ་དང༌། བཙོན་རར་གནས་པའི་ཉེས་ཅན་འདོན་པར་བཀའ་སྩལ་པས། རྒྱལ་པོས་ཀྱང་གསུང་བཞིན་དུ་མཛད། ཀླུ་བདུད་ཀྱི་གཟུགས་འཇིགས་སུ་རུང་བ་དང༌། རཱ་ཧུ་ལའི་རྣམ་འཕྲུལ་སོགས་ཀྱིས་ཐོག་སེར་ཆར་བཞིན་འབེབས་པ་སོགས་བར་ཆད་དང་ཆོ་འཕྲུལ་སྣ་ཚོགས་པ་བྱུང་བ་རྣམས་ཁྲོ་བཅུའི་དཀྱིལ་འཁོར་ལས། འཛམ་གླིང་ཁྱབ་པའི་མེ་དཔུང་སྤྲོས་ནས་བསྲེག་ཅིང་འདུལ་བའི་ཆོ་འཕྲུལ་དངོས་སུ་བསྟན། ཧཱུྃ་གི་སྒྲ་སྒྲོགས་ཤིང་ཆིབས་རྒྱུག་མཛད། འབྲུག་ལོ་དགུན་ཟླ་ར་བའི་ཚེས་དགུའི་ནམ་གྱི་ཆ་སྨད་ལ་མགོན་པོ་ལྷ་དམག་དང་བཅས་པ་ཧ་ཧ་སྒྲོགས་ཤིང་སྤྲིན་ལྟར་གཏིབས་ནས། རྒྱལ་བརྒྱུད་ཐམས་ཅད་འཚོགས་པའི་དུས་སུ་འཇིག་རྟེན་ན་ཆེ་བའི་དངོས་གྲུབ་འབྱུང་བས། རྣལ་འབྱོར་པའི་ནུས་པ་འདོན་པར་འཚལ་ལོ། །ཞེས་བསྐུལ་བས། ཟིན་ཤིང་དང་ཏའོ་གསི་དང་ཨེར་ཀའོ་ལ་སོགས་པའི་རྟོག་གེ་པ་རྣམས་ལ་ཟླ་བ་འདིའི་ཚེས་བཅུ་དགུ་ལ། རང་ཅག་སྟོབས་དང་རྫུ་འཕྲུལ་འགྲན་པར་བྱ་ཡི་ཤོག་ཅིག །ཅེས་ཕྱོགས་རྣམས་སུ་དྲིལ་བསྒྲགས་ཤིང་དུས་བོར་བས། སུས་ཀྱང་འགྲན་མ་ནུས་པར་ཞབས་ལ་བཏུད། ལོ་དེའི་ཟླ་བ་དགུ་པ་ནས་བཅུ་གཉིས་པའི་བར་དུ་ཁྲོ་བཅུའི་ཏིང་ངེ་འཛིན་གྱིས་ཁ་བ་དང་ལྷག་པ་རྣམས་བཅད་ཅིང༌།

དྲོད་དང་ལྡན་པར་མཛད་པས་ཧོར་གྱིས་མི་རྣམས་ངོ་མཚར་དུ་གྱུར། ཨ་ལ་གའི་ཕོ་བྲང་དུ་རྒྱལ་པོ་ཆེན་པོ་སོགས་སྐལ་ལྡན་རྣམས་ལ་འཁོར་ལོ་སྡོམ་པའི་དཀྱིལ་འཁོར་དུ་དབང་བསྐུར་ཞིང༌། རྒྱལ་པོས་སྤྲུལ་པའི་དཀྱིལ་འཁོར་དངོས་སུ་མཐོང་བར་བྱིན་གྱིས་བརླབས། གཞན་ཡང་ངོ་མཚར་གྱི་ཆོ་འཕྲུལ་མང་པོ་བསྟན། གྲུབ་ཆེན་ཉིད་འཁོར་ལོ་སྡོམ་པའི་དཀྱིལ་འཁོར་དུ་བཞེངས་ནས། ཕོ་བྲང་ནང་གི་ཆང་མཛོད་ཐམས་ཅད་དུས་གཅིག་ལ་བཞེས་པའི་རྫུ་འཕྲུལ་བསྟན། ཕྲིན་ལས་རྣམ་བཞིའི་སྒོ་ནས་རྗེ་འབངས་ཐམས་ཅད་ཀྱི་སྣང་བ་རང་དབང་མེད་པར་འགྱུར་ནས། མུ་སྟེགས་ཀྱི་གྲུབ་མཐའ་ལས་རྗེ་འབངས་ཐམས་ཅད་བཟློག་ཅིང༌། ནང་པ་སངས་རྒྱས་པའི་བསྟན་པ་ལ་བཙུད། དེའི་ཚེ་ན་བྲམ་ཟེ་ཆེན་པོ་ས་ར་ཧ་ལ་གྲུབ་ཐོབ་བརྒྱད་ཅུ་རྩ་བཞིས་བསྐོར་ཞིང༌། གྲུབ་ཐོབ་རེ་རེས་ཀྱང་རྣལ་འབྱོར་དཔག་ཏུ་མེད་པ་འཕྲུལ་ཞིང་བྱང་ཕྱོགས་ཧོར་གྱི་ཡུལ་ཁམས་ཐམས་ཅད་ཁྱབ་པར་གར་ལ་སོགས་པ་རྣམ་འགྱུར་བསམ་གྱིས་མི་ཁྱབ་པ་མཛད་ཅིང༌། །རྗེ་འབངས་ཐམས་ཅད་བྱིན་གྱིས་རློབ་པ་དང་ཐིམ་པའི་སྣང་བ་ཉིན་ཞག་གསུམ་ཙམ་ལ་བྱུང་བའི་དུས་སུ། ས་སྲུང་རྒྱལ་པོ་སེམས་གཟུང་འཛིན་ལས་གྲོལ་ཞིང༌། རྗེའུ་འབངས་ཐམས་ཅད་བློ་ཡངས་པར་གྱུར་ནས། མཛོད་ཀྱི་རྒྱལ་སྲིད་ཐམས་ཅད་ཆགས་ཐོགས་མེད་པར་ཀུན་ལ་བཀྱེ་བའི་དུས་སུ། བློ་ཆེ་བ་དང་གཏོང་བ་ཆེ་བ་ཞེས་པའི་སྒྲ་ཐོས་པ་ཡང་བྱུང༌། དེ་ཕྱིན་ཆད་རྗེ་ས་ར་ཧ་ལ་གྲུབ་ཐོབ་བརྒྱད་ཅུ་རྩ་བཞིས་བསྐོར་བ་འདི་བྲི་བ་ཤིན་ཏུ་བྱིན་རླབས་ཆེ་བར་འདུག་གསུངས། དེའི་ཚེ་ན་འཛམ་གླིང་གི་རྒྱལ་པོ་ལ་ནང་པ་སངས་རྒྱས་པའི་སྡོམ་པ་ཟླ་བ་གཅིག་ལ་དུས་གསུམ་དུ་བསྲུང་དུ་བཅུག་ཅིང༌། བྱང་ཆུབ་མཆོག་ཏུ་སེམས་བསྐྱེད་ནས་དབང་བཞི་རྫོགས་པར་བསྐུར་ཞིང༌། སྐུ་བཞི་ངོ་སྤྲོད་ཀྱི་ཁྲིད་དང་བྱིན་རླབས་རྒྱུན་ཆད་མེད་པར་མཛད། རྒྱལ་པོ་ངེས་ཤེས་བརྟན་ཞིང་ཉམས་མྱོང་བཟང་པོ་རྒྱུད་ལ་ཤར།

ཆབ་འོག་གི་མི་སྡེ་ཐམས་ཅད་ཟླ་བ་སོ་སོའི་དུས་ཆེན་རྣམས་ལ། སེམས་ཅན་གྱི་སྲོག་མི་གཅོད་ཅིང་ཤ་མི་ཟ་བར་རང་རང་གི་གྲུབ་མཐའ་དང་མཐུན་པར་སྡོམ་པ་བསྲུང་དགོས་པའི་འཇའ་ས་བསྒྲགས། དུས་ཆེན་བཞི་ལ་ཁྲིམས་ཀྱང་མི་གཅད་པར་དགེ་བ་ལ་བཀོད་པར་བཀས་གནང༌། དེའི་ཚེ་ན་མཛོད་ཐམས་ཅད་ཀྱི་ཟས་ནོར་རྣམས་ཀྱང༌། ལུགས་ལྔའི་བླ་མཆོད་རྣམས་ལ་ཕྱོགས་མེད་དུ་བཀྱེ་ཞིང༌། སེམས་ཅན་རྣམས་ལ་སྙོམས་པར་སྦྱིན་པ་གཏོང་བ་དང༌། བཙོན་དོང་སྤྲུགས་ཐང་བཅུ་གསུམ་ཞུས་པ་གནང་ཞིང་ཐམས་ཅད་ཚེ་ཐར་དུ་བཅུག་པ་སྟེ། གུ་རུམ་ན་རྒྱལ་པོ་ཉིད་ཀྱིས་ཕྱག་ལེན་མཛད་ནས། འཛམ་བུ་གླིང་ན་ཁྱད་པར་འཕགས་པའི་ལྷ་ཁང་ཆེན་པོ་བཞེངས་པ་དང༌། རྒྱལ་ཁམས་ཐམས་ཅད་ན་ལྷ་ཁང་མཆོད་རྟེན་ཞིག་པ་གསོ་བ་དང༌། གསར་དུ་ལྷ་རྟེན་མང་པོ་བཞེངས་པ་རྣམས་ལ་ཡུལ་ཁམས་ཀྱི་ནོར་མཛོད་ཐམས་ཅད་ཆགས་ཐོགས་མེད་པར་བཀྱེ་བ་ལ་སོགས་པ་དཀར་པོ་དགེ་བའི་ཕྱོགས་བསམ་གྱིས་མི་ཁྱབ་ཅིང་བརྗོད་ལས་འདས་པ། གྲུབ་ཐོབ་ཆེན་པོའི་བཀས་བསྐུལ་ནས་མཛད། དེའི་ཚེ་རྒྱལ་པོའི་ཁྲིམས་འོག་ཏུ་ཚུད་ཚད་ཐམས་ཅད་མི་དགེ་བ་བཅུ་སྤངས་ཤིང༌། དགེ་བ་བཅུ་ལ་མོས་ནས་གསང་སྔགས་རྡོ་རྗེ་ཐེག་པ་དར་བར་བྱས་ཤིང༌། ཐམས་ཅད་ལ་སྨིན་གྲོལ་དབང་གི་རྒྱལ་མཚན་ཕྱར་བར་མཛད་ཅིང༌། གསུང་ཡི་གེ་དྲུག་མའི་རང་སྒྲ་ཕྱོགས་མེད་དུ་བསྒྲགས། རྒྱལ་པོ་ཆེན་པོའང་ལམ་རྣལ་མ་རྟོགས་པས་ད་ནི་གར་སྐྱེ་གར་བྱུང་གར་གནས་ཀྱང༌། འབྲེལ་བ་བཟང་ངན་འབྲིང་གསུམ་ཐོགས་ཚད་རིམ་གྱིས་མཐོ་རིས་དང་ཐར་པ་ལ་འགོད་ནུས་ཞེས་གསུངས། དེའི་རྗེས་སུ་རྒྱལ་པོའི་ཁབ་ཧོར་དང་སོག་པོའི་ཡུལ་ཁམས་ཀྱི་ས་ཆ། ཆ་ག་ཏའི་རྒྱལ་ས་ན་ཕེབ་པའི་དུས་སུ་དགོས་འདོད་ཆར་བཞིན་དུ་འབབ་ཅིང༌། ཕྱི་རོལ་མུ་སྟེགས་ཀྱི་ཚོགས་རྣམས་ཀྱང་དད་ཅིང་གུས་པ་སྤྲིན་ལྟར་འདུ་བའི་དུས་སུ། སངས་རྒྱས་རིན་ཆེན་འབྱུང་ལྡན་དུ་མ་རོ་གཅིག་དང་ཐ་དད་མེད་པར། ཡོན་ཏན་གྱི་རྒྱལ་བ་སྲས་བཅས་རྣམས་ཀྱིས་བསྐོར་བ།

འོད་ཟེར་སེར་པོ་ཕྱོགས་ཀུན་དུ་ཁྱབ་པའི་དག་སྣང་ཡུན་རིང་དུ་བྱུང་བ་ནི། ཡོན་ཏན་མི་ཟད་པ་རྒྱན་གྱི་འཁོར་ལོའི་སྔ་ལྟས་ཙམ་ཡིན་ཞིང༌། ཡོན་ཏན་ཐམས་ཅད་རང་ཉིད་ལ་རྫོགས་པར་དགོངས། དེ་ནས་རྒྱལ་པོ་དང་མཆོད་ཡོན་ལྷན་ཅིག་ཏུ་ལུ་པན་ཤན་ན་ཕེབ་པའི་ཚེ། འཛམ་གླིང་བདག་པོར་ཧེ་རུ་ཀའི་དཀྱིལ་འཁོར་དུ་དབང་བསྐུར་ཞིང་བྱིན་གྱིས་བརླབས། ལྟས་དང་ཆོ་འཕྲུལ་དཔག་མེད་བྱུང་ཞིང༌། རྣལ་འབྱོར་མའི་ཞལ་ནས། གྲུབ་ཐོབ་གསུམ་གྱིས་བྱིན་བརླབས་ཤིང༌།། དྷརྨ་སིདྡྷི་ཞེས་བྱ་བ།། ཕྱི་ནང་གྲུབ་མཐའ་ཤན་འབྱེད་ཅིང༌།། སངས་རྒྱས་བསྟན་ལ་བྱ་བ་བྱས།། རྣལ་འབྱོར་དབང་ཕྱུག་ཨེ་མ་ཧོ།། ཞེས་གསུངས། དེར་རྒྱ་ཧོར་གྱི་རྗེ་འབངས་ཐམས་ཅད་འདུས་ཤིང༌། ཐམས་ཅད་ཀྱིས་དད་པ་མོས་གུས་བཀུར་སྟི་རིམ་གྲོ་ཕུན་སུམ་ཚོགས་པ་མཛད་པའི་དུས་སུ། དུུ་མ་རོ་གཅིག་ཆོས་ཀྱི་དབྱིངས་རབ་འབྱམས་ཡུམ་ཆེན་མོ་ཤེས་རབ་ཀྱི་ཕ་རོལ་ཏུ་ཕྱིན་མའི་སྐུ་གསུང་ཐུགས་ཀྱི་དཀྱིལ་འཁོར་དུ། སེམས་ཅན་དང་སངས་རྒྱས་ཐམས་ཅད་གཅིག་ཏུ་ཡེ་ཤེས་ལྷུན་གྱིས་གྲུབ་པར་ཡུན་རིང་པོར་ཕྱོགས་མེད་ཏུ་རྟོགས་ཤིང༌། ཀུན་ཁྱབ་ཀུན་གསལ་སྤྲིན་མེད་ནམ་མཁའ་ལ་ཉི་མ་ཤར་བ་བཞིན་དུ་ཡུན་རིང་འཕེལ་འགྲིབ་མེད་པར་ཤར། ཧོར་དང་རྒྱའི་མཚམས་སུ་ཐུན་པ་ཆེན་པོས་མནར་བའི་ཚེ། རྒྱལ་པོས་གསོལ་བ་བཏབ་པས། གྲུབ་ཐོབ་ཆེན་པོ་ཀླུ་རྒྱལ་སྔགས་ཀྱི་བདག་པོ་ཁ་རླངས་སྤྲིན་ལྟར་གཏིབས་པ་གཟིགས་པ་ལ་ཆར་དབབ་པའི་བཀའ་བསྒོས་པས། ཉིན་ཕྱི་མར་ཁ་བ་ཆེན་པོ་ཕྱོགས་མེད་དུ་བབས། དེར་རྒྱལ་པོ་ཐུགས་དགྱེས་ནས་བླ་མ་དང་དགེ་འདུན་རྣམས་ལ་གསེར་གྱི་འབུལ་བ་རྒྱ་ཆེ་བ་ཕུལ། རྒྱལ་པོ་དབྱར་བཞུགས་ཀྱིས་ཁྱི་ཏན་དང༌། ཡུལ་དང༌། ལུ་པན་ཤན་དང༌། ཚན་གྱི་མཁར་རྣམས་སུ་རྡོ་རྗེ་འཇིགས་བྱེད་ཞལ་བཅུ་དྲུག་པར་བཞེངས་ནས། སྣང་སྲིད་ཐམས་ཅད་ཞལ་དུ་བརྔུབས་ཏེ་ཟླ་བ་གསུམ་གྱི་བར་དུ་ཐོག་སེར་དང་འབྲུག་སྒྲ་ཆར་རྒྱུན་དྲག་པོ་རྣམ་ཟིལ་གྱིས་མནན་ཅིང་སྐེམ་པར་མཛད།

ཡོན་མཆོད་རྒྱ་དང་མི་ཉག་གི་མཚམས་སུ་བཞུགས་པའི་ཚེ། རྗེ་དུས་གསུམ་མཁྱེན་པ་སེང་གེ་ལ་ཆིབས་པ་གྲུབ་ཐོབ་མང་པོས་བསྐོར་བའི་ཞལ་ནས། སངས་རྒྱས་ཀྱི་བསྟན་པ་ལ་འཕེལ་འགྲིབ་འབྱུང་བས་ད་ལོ་བོད་ལ་གཤེགས་པར་ཞུ་གསུང་བ་འབྱུང༌། དེ་ལ་བརྟེན་ནས་རྒྱལ་ཁམས་ཀྱི་འཕོ་འགྱུར་སྣ་ཚོགས་འབྱུང་བ་མཁྱེན་ཡང༌། རྒྱལ་པོས་སྨན་ཙེའི་ཡུལ་དུ་མཆོད་ཡོན་ལྷན་ཅིག་པར་འབྱོན་བའི་ཞུ་བ་ཕུལ་ཀྱང༌། ཞལ་གྱིས་མ་བཞེས་པར་ད་ནི་བོད་ཡུལ་དུ་བྱ་བ་རྒྱ་ཆེན་པོ་བསྒྲུབ་པའི་ཕྱིར་འགྲོ་གསུངས། རྒྱལ་པོའང་དགྱེས་བཞིན་དུ་བསྙེན་བཀུར་འབུལ་ནོད་རྒྱ་ཆེན་པོ་ཕུལ་ནས། བན་དེ་ཐམས་ཅད་ཁྱེད་ཤེས་སུ་ཆུག །ཆོས་ཀྱི་ཁྲིམས་ལེགས་པར་མཛོད་གསུང་བའི་ལུང་བྱུང༌། 

དེ་ནས་གྲུབ་ཆེན་ཉིད་ཡར་བྱོན་ཅིང་ཐ་ཧུ་ཆུ་མ་མཁར་དུ་ཕེབས་བའི་ཚེ། མཁར་ཉི་ཤུ་རྩ་བཞིའི་གསན་ཤང་གསན་ཤིང་དབང་པོ་རྣམས་འདུས་ནས། ཆུ་མ་མཁར་འདིའི་ཕུ་ན་ནགས་རི་ཆེན་པོ་ཡོད་པ་ལ་དགོན་པ་བཏབ། མཁར་ཆེན་པོ་ངེད་རྣམས་ཀྱི་བྱེད་ནས་བཞུགས་དགོས་ཟེར་བའི་དུས་ན། རྒྱལ་བ་ཤཱཀྱ་ཐུབ་པ་ལ་སྤྲུལ་བའི་སྐུ་སྟེང་འོག་ཕྱོགས་མཚམས་ཁྱབ་པར་དུུ་མ་རོ་གཅིག་གི་དབྱིངས་སུ་གཅིག་གིས་གཅིག་མི་སྒྲིབ་བའི་སྣང་བ་ཡུན་རིང་དུ་བྱུང་བའི་དུས་སུ་འདུས་བྱས་ཐམས་ཅད་མི་རྟག་ཅིང་སྒྱུ་མ་སྤྲུལ་པ་འདྲ་བའི་ཕྱིར་ན། གང་དང་གང་ཡང་མི་བྱེད་ཅིང་སེམས་ཅན་རྣམས་ཀྱི་བསོད་ནམས་འགྲིབ་པའི་དུས་ལ་བབ་པོ་ཟེར་བའི་རང་སྒྲ་ཕྱོགས་མེད་དུ་གྲགས་སྙམ་བྱུང་བ་ན་དེའི་དུས་ན། རྒྱ་རྣམས་ལ་འདི་སྐད་སྨྲས་པ་ཡིན། སྔར་དུས་ལ་བབས་པའི་དུས་ན་འཛམ་བུ་གླིང་པའི་དོན་བྱས་ཤིང་སེམས་ཅན་རྣམས་བདེ་བ་ལ་བཀོད་པ་ཡིན། ད་ཕྱིན་ཆད་དུ་ཟླ་བ་མར་གི་ངོ་བཞིན་དུ་ཐམས་ཅད་ཀྱི་བསོད་ནམས་འགྲིབ་དོགས་ཡོད་པའི་ཕྱིར་ན། གནས་དགོན་མང་པོས་ཅི་ཞིག་བྱ་བཟླས་ནས། བོད་ཀྱི་ཡུལ་དུ་རིངས་པར་འོངས་པ་ཡིན་གསུངས། ལྕགས་སྤྲེལ་ལོ་ལ་རྒྱལ་པོ་མོ་གོར་གན་སྨན་ཙེའི་ཡུལ་དུ་གནམ་དུ་གཤེགས་ནས། དེའི་སྲས་ལ་སོགས་པས་རྒྱལ་པོ་ཨ་ལི་པོ་ག་ཁྲིར་བཏོན་རྒྱལ་པོ་ཨེ་ཆི་གའི་དང་གོ་དན་སོགས་ཀྱིས་གོ་བ་ལ་ཤང་ཏོར་ཁྲིར་བཏོན། དེ་གཉིས་འཁྲུག་ནས་ཨ་ལི་བོ་ག་ཧོར་ཡུལ་དུ་བྲོས་པ་ ས་ཚལ་གྱི་སློབ་མ་ཁམས་པ་སྒ་རས་ཞེས་པ་ཚེ་བདག་གྲུབ་པ་ཞིག་གིས་སྔགས་ཀྱི་མཐུས་བཀྲོང༌། ལྕགས་བྱ་ལོར་གོ་བེ་ལའམ་སེ་ཆེན་གན་དེ་འགྲན་ཟླ་མེད་པའི་རྒྱལ་པོར་གྱུར་པ་སྟེ། འཁྲུག་རྩོད་ཀྱི་སྐབས་དེ་དག་ཏུ་གྲུབ་ཐོབ་ཆེན་པོ་ཉིད་བོད་དུ་ཕེབས་པར་དགོངས་ནས། ཨི་ལ་ཞེས་བྱ་བ་སོག་པོའི་ཡུལ་དུ་ཕེབ་པའི་ཚེ། ཚེ་རབས་མང་པོའི་ལས་ངན་གྱིས་འཐབ་རྩོད་འདི་འདྲའི་ནང་ན་འདུག་དགོས་པ་དགོངས་ནས། ཞག་བདུན་གྱི་བར་དུ་སངས་རྒྱས་རྣམས་ཀྱི་ཐུགས་རྒྱུད་བསྐུལ་ཞིང་མཆོད་པ་འབུལ་བ་དང༌།

སྐྱེ་བོ་རྣམས་ལ་རས་ལ་སོགས་པའི་སྦྱིན་གཏོང་རྒྱ་ཆེན་པོ་མཛད་པའི་དུས་སུ། ནུབ་གཅིག་རྣལ་ལམ་དུ་སངས་རྒྱས་ཤཱཀྱ་ཐུབ་པའི་སྐུ་འདོམ་བཅུ་ཡོད་པ་ཙམ་ཞིག་སྤྲིན་མེད་པའི་ནམ་མཁའ་ལ། ཉི་མ་ཤར་བ་བཞིན་དུ་གསལ་ཞིང་ཉི་མའི་འོད་ཟེར་ཕྱོགས་མེད་དུ་འཕྲོ་བའི་འོད་ཀྱི་སྒྲ་ལས། ཁྱོད་རིང་པོར་མི་ཐོགས་པར་བོད་ཀྱི་ཡུལ་དུ་ཕྱིན་ཞིང༌། སངས་རྒྱས་ཀྱི་སྐུ་འདི་ཙམ་ཞིག་བཞེངས་པ་དང༌། འདུད་ཀྱི་ཆོ་འཕྲུལ་ཞི་ཞིང་རྒྱལ་ཁམས་བདེ་བར་འགྱུར་གསུངས་བའི་སྒྲ་གྲགས་པ་སྙམ་བྱེད་པའི་དུས་སུ། ཕྱི་ནང་གི་འཁྲུག་པ་འདི་འདྲ་བའི་དུས་ན་བོད་ཡུལ་དུ་ནི་ནམ་ཞིག་ཕྱིན། ལྷ་འདི་ཙམ་པ་ག་ན་གྲུབ་སྙམ་པའི་དུས་སུ། ཡང་འོད་ཟེར་ལས་སྒྲ་གྲགས་པ། རྒྱལ་བ་སྲས་བཅས་རྣམས་ཀྱིས་བྱིན་གྱིས་རློབས་པ་དང༌། འཇིག་རྟེན་སྐྱོང་བ་རྣམས་ཀྱིས་གྲོགས་བྱེད་པའི་ཕྱིར་ན། ཐེ་ཚོམ་མི་ཟ་བར་གསོལ་བ་ཐོབ་དང་འགྲུབ་པར་འགྱུར་ཞེས་གྲགས་པ་བྱུང༌། དེ་ནས་སླར་ཡང་ཚུར་ལ་ཕེབ་བའི་དུས་སུ་ཧོར་སོག་གི་མཚམས། ཨ་རས་ཟེར་བའི་གངས་རིའི་རྒྱུད་ཆེན་པོ་ཞིག་ལ། འཛམ་གླིང་གི་སྐྱོང་མ་རྣམས་གནས་པ་ཡིན་ཟེར་བའི་རྩར་ཕེབ་པའི་དུས་སུ། རྨང་ལམ་ན་རི་ནག་པོ་གནམ་ལ་ཟུག་པ་ཞིག་གི་རྩེ་མོ་ན། ཉིད་གཅིག་པུ་བཞུགས་པ་ལྷུང་ལ་ཁད་ཀྱི་དུས་ན། རྟ་དཀར་པོ་བྱའི་འདབ་མ་ཡོད་པ་ལྟ་བུ་ཞིག་བྱུང་བ་ལ་ཆིབས་ནས། རྟ་ལ་མིའི་ལག་པའི་སྤོར་མོ་བཞིན་སྣང་བས། བྲག་དེ་ལ་སྐད་ཅིག་ཙམ་གྱིས་འཛེགས་ནས། ཐང་ཡངས་ཤིང་རྒྱ་ཆེ་བ་ཉམས་དགའ་བ་ཞིག་ཏུ་ཕེབ་པའི་དུས་སུ། ཞལ་ནས། རྟ་མཆོག་ཁྱོད་ནི་ངང་པ་གསེར་ལྡན་འདྲ།། མི་མཆོག་ང་ནི་རྒྱལ་བུ་དོན་འགྲུབ་འདྲ།། འཇིགས་པ་ཆེ་ལས་བདག་ནི་ཁྱོད་ཀྱིས་བསྒྲལ།། ཅེས་གསུངས་ཤིང༌། རྟ་དང་ཉིད་གཉིས་ཐ་དད་མེད་པའི་སྐུ་ལས་འོད་ཟེར་ཕྱོགས་མེད་དུ་འཕྲོ་བའི་སྒྲ་ལས། ད་དུང་ཁྱོད་ལ་གཟུགས་ཅན་དང་གཟུགས་མེད་ཀྱི་ཚོགས་ཐམས་ཅད་བདུད་དུ་ལངས་ནས་འཇིགས་པ་ཆེན་པོ་འབྱུང་སྟེ།

དེ་ཡིས་ཆེ་བ་བཏོན་ནས་རྣམ་པར་རྒྱལ་བར་འགྱུར་རོ། །ཟེར་བ་སྙམ་དུ་དགོངས་པ་ན་མནལ་སད་དེ། མནལ་སད་པ་དང་མ་སད་པ་གཉིས་ཁྱད་མེད་པར་དག་པའི་སྣང་བ་བཟང་པོ་བྱུང༌། དེ་ནས་རྒྱ་ཧོར་གྱི་ས་མཚམས་སུ་རྒྱལ་པོ་གོ་བེ་ལས་ཐོག་མར་རྒྱལ་པོ་ཉིད་ཀྱི་བླ་མ་ཆོད་དུ་བཞུགས་པར་གསོལ་བ་ལ་ཞལ་གྱིས་མ་བཞེས་ཤིང་གཞན་དུ་བྱོན་པ་ལ་མ་དགྱེས་པའི་སྙིང་ནད་དང༌། གཞན་དག་གི་དཀྲུག་སེལ་ལ་བརྟེན་ནས། གྲུབ་ཐོབ་ཆེན་པོ་ལ་འཇའ་ས་དྲག་ཏུ་བསྒྲགས་ཤིང་གཤེད་མ་རྣམས་བཀོས་ནས་ཐབས་དུ་མས་སྐུ་སྲོག་ལ་བསྡོས་ཀྱང༌། གཤིས་སྐྱེ་མེད་དུ་རྟོགས་པའི་དབྱིངས་སུ་རོ་སྙོམས་ཤིང༌། རྩལ་འགག་པ་མེད་པའི་རྫུ་འཕྲུལ་དང་ནུས་པའི་སྟོབས་ཀྱིས་ཟིལ་གྱིས་མནན་ནས། བདུད་བཞི་ལས་རྣམ་པར་རྒྱལ་བའི་ངང་ཚུལ་སྐྱེ་བོ་ཐམས་ཅད་ལ་མངོན་སུམ་དུ་བསྟན་པ་སྟེ། རྣམ་ཐར་མྱ་ངན་འདས་ཆུང་བ་ལས། རྒྱལ་བུ་གོ་བེ་ལ་ཡི་རྒྱལ་སར་བྱོན།། རྒྱལ་པོའི་བཀའ་ཕབ་ཉེས་པ་བསྒྲགས་པའི་ཚེ།། སྤྱན་རས་གཟིགས་དབང་ཐུགས་རྗེའི་བྱིན་རླབས་ཀྱིས།། སྒྲ་རྣམས་གྲགས་སྟོང་བྲག་ཆ་ལྟ་བུར་རྟོགས།། དར་ཡུག་བསྒྲིལ་མས་དམ་དུ་བཅིངས་པའི་ཚེ།། འཇའ་ཚོན་ལྟ་བུའི་སྐུར་བསྟན་རང་སར་གྲོལ།། དྲག་པོའི་དུག་བླུད་ཆད་པ་བཅད་པའི་ཚེ།། རྨ་བྱ་ལྟ་བུའི་སྐུར་བསྟན་དུག་རྣམས་ཞི།། ཐུར་མ་གྲི་མཚོན་མདུང་སོགས་བརྒྱབ་པའི་ཚེ།། རྡོ་རྗེ་འཆང་གི་སྐུར་བསྟན་རྡེག་མཁན་རེངས།། ཤིང་བཞིའི་རྩེ་ལ་བཅིངས་ཤིང་བསྐྱོན་པའི་ཚེ།། རྒྱལ་བ་རིགས་ལྔའི་སྐུར་བསྟན་བཅིངས་པ་གྲོལ།། བྲག་གི་རྩེ་ནས་གཡང་ལ་བསྐྱུར་བའི་ཚེ།། བྱ་རྒྱལ་རྒོད་པོ་ལྟ་བུའི་རྫུ་འཕྲུལ་བསྟན།། ཆུ་བོའི་གཞུང་དང་མཚོ་གཏིང་བསྐྱུར་ཙམ་ན།། གསེར་བྱ་ངང་པ་ལྟ་བུའི་རྫུ་འཕྲུལ་བསྟན།། ཚེར་དོང་མེ་དོང་སྦལ་དོང་བསྐྱུར་བའི་ཚེ།། ཐུགས་རྗེ་ཆེ་དང་དྲང་སྲོང་མེ་ལྷར་སྤྲུལ།། མེར་བསྲེགས་ཆད་པ་སྣ་ཚོགས་བཅད་དུས་སུ།། དཔལ་ལྡན་ལྷ་མོས་རླུང་དམར་རྫུ་འཕྲུལ་བསྟན།།

ཞེས་དང༌། གྲུབ་ཆེན་ཉིད་ཀྱི་གསུང་རྣམ་ཐར་གདུག་པ་ཟིལ་གནོན་ལས། ཆོས་སྐུ་རབ་འབྱམས་རྟོགས་པ་ཡིས། །དམིགས་པ་མེད་པའི་འགྲོ་དོན་འགྲུབ། །དྲག་ཅིང་གཏུམ་པའི་གདུལ་བྱ་ཡིས། །ཤིན་ཏུ་རྨད་པའི་ཚིག་ཕྱུང་ནས། །ཚ་ཞིང་རྩུབ་པའི་མཚོན་ཕྱུང་སྟེ། །གཤིན་རྗེས་སྐྱེ་བོ་གཤགས་པ་བཞིན། །ཧ་ཧའི་འཇིགས་སྒྲ་སྒྲོགས་པའི་ཚེ། ། ཐུབ་པའི་བསྟན་པའི་རྒྱལ་མཚན་འཕྱར། །སྐྱེ་མེད་ཞི་བ་ཏ་ལ་ལ། །ཨེ་མ་རྣལ་འབྱོར་རྨད་དུ་ བྱུང༌། །ད་ནི་འཇིགས་པ་སྟོན་ནོ་ཞེས། །བསྟན་པས་འཛམ་གླིང་ཁྱབ་པར་བྱས། །ཨུ་ཙུ་མ་ལ་སོགས་པ་ཡི། །ཡི་གེའི་ཚོགས་དང་བྲལ་གྱུར་ཀྱང༌། །སྣང་སྲིད་དཔེ་ཆར་ཤར་བ་ཡིས། ། དགག་པར་ནུས་སམ་ཨ་རེ་འཁྲུལ། །འོན་ཀྱང་ཆོས་ལ་བདག་པོ་ཡོད། །མཛེ་ལྷོག་ཕོལ་དང་སྨྱོ་འབོག་དང༌། །རིམས་དང་ལྟས་ངན་སྣ་ཚོགས་ཀྱི། །བསྐལ་པའི་ཚུལ་ལ་ད་ཚུར་ལྟོས། ། ལོག་ཆོས་པ་ཡི་ཁྲིམས་ལུགས་ལས། །སྨར་ར་ཨག་རྩོམ་གཉན་པར་བཤད། །དེ་འདྲའི་ལུགས་ནི་ངན་པ་ལ། །སྦྱར་ཚེ་གཤེད་མ་ཅིར་གྱུར་བའི། །ཚུལ་ལ་རབ་ཏུ་བལྟ་བར་གྱིས། ། བསྟན་སྲུང་མགོན་པོའི་བཀའ་འཁོར་རྣམས། །ཤ་ཁྲག་དམར་ལ་རོལ་པ་མཐོང༌། །དཔལ་ལྡན་ལྷ་མོའི་སྤྱན་སྔ་ན། །དམར་གྱི་རཀྟ་འཁྱིལ་བ་མཐོང༌། །ཚ་ཞིང་རྩུབ་པའི་གདུལ་བྱ་རྣམས། །ཤིན་ཏུ་སྐྲག་ཅིང་དངངས་པར་མཐོང༌། །ད་ནི་རྣལ་འབྱོར་འདི་སྐད་ཟེར། །ང་ནི་རང་བྱུང་རྡོ་རྗེ་སྟེ། །རྡོ་རྗེ་རྒྱལ་པོ་རང་དབང་ཆེ། །ཆོས་སྐུ་སྐྱེ་བ་མེད་པར་རྟོགས། །ལོངས་སྐུའི་ཡོན་ཏན་རབ་བརྒྱན་པས། །སྤྲུལ་སྐུ་འཇིགས་མེད་བརྟན་པ་ཐོབ། །ཚེ་འདིའི་འཇིགས་དང་བྲལ་བའི་ཕྱིར། །པདྨ་དབང་པོ་རྒྱལ་པོ་འདྲ། །མ་རུངས་པ་ཡི་ལྷ་འདྲེ་དག །ཐམས་ཅད་དམ་ལ་བཏགས་ནས་བཞག །མ་དག་པ་ཡི་ས་གཞི་ལས། །ལེ་བར་ཉིས་བརྒྱ་འཕགས་པའི་ཚེ། ། ས་འཛིན་དེ་ཡི་ཕོ་ཉ་བ། །ཨེ་མ་རྒན་ཞེས་བྱ་བ་ཡོད། །སྡིག་པར་གྱུར་བའི་སེམས་ཅན་ནི། ། ལས་ཚར་ངན་ལ་ཞེ་བ་བཅད། །ཚིག་རྩུབ་གད་མོ་ཆེར་སྒྲོགས་བྱེད། །ཡུལ་ཁམས་གང་བའི་ཐོག་སེར་འབེབས།

།སྲིད་པ་འཁྲུགས་པའི་ཤྭ་ཆུད་ཀྱིས། །རིགས་ཅན་མི་དང་འདབ་ཆགས་བྱ། །ཁྱི་གླང་རྔ་མོ་ནོར་ལུག་སོགས། །གུར་དང་ཤིང་རྟར་བཅས་པ་དག །ཐམས་ཅད་རྒྱ་མཚོའི་གླིང་དུ་བསྐྱལ། །ཀྱེ་མ་ཀྱེ་མ་མ་དག་པའི། །སྡིག་ཅན་འདི་དག་སྙིང་རེ་རྗེ། །དཔལ་ལྡན་ལྷ་མོའི་དམག་ཚོགས་ཀྱིས། །དམ་ཚིག་ལྡན་པའི་རྣལ་འབྱོར་པ། །སྡང་བའི་དགྲ་ལ་བྷྱོ་བྷྱོ་ཟེར། །གཟའ་བདུད་དམུ་ཅན་ཐམས་ཅད་ཀྱིས། །ཕྲིན་ལས་ཐམས་ཅད་སྒྲུབ་བོ་ཞེས། ། རང་བྱུང་རྡོ་རྗེ་ལ་གཏོགས་པའི། །བུ་སློབ་ཡོན་བདག་འཁོར་བཅས་རྣམས། །ཐམས་ཅད་སེམས་ཀྱི་དཔའ་རྩལ་སྐྱེད། །དེ་ཚེ་རྣལ་འབྱོར་འདི་སྐད་ཟེར། །ཆོས་སྐུ་རྟོགས་པའི་རྣལ་འབྱོར་ལ། །དུག་གསུམ་རང་བཞིན་རྣམ་དག་པས། །མེ་ཆུ་འབྱུང་བའི་འཇིགས་དང་བྲལ། ། སྡང་སེམས་ལྡན་པའི་དགྲ་བོ་དག །ཆོ་འཕྲུལ་འདི་ལ་ད་ཚུར་ལྟོས། །སྣང་སྲིད་དབང་དུ་འདུས་པ་ཡིས། །རླུང་སེམས་གཉིས་ལ་འཁོར་ལོ་བསྐོར། །གང་དུ་ཕྱིན་ཡང་དགྲ་དང་བྲལ། ། ཞེ་སྡང་ཅན་ལ་འདི་སྐད་སྨྲོས། །དུས་ཀྱི་ཐ་མར་གྱུར་པ་དང༌། །ཕྲག་དོག་ཅན་གྱི་ཚིག་རྩུབ་སྨྲས། །ས་འཛིན་རྒྱལ་པོ་རབ་ཏུ་ཁྲོས། །གཤེད་མ་པ་ལ་རང་དབང་མེད། །ཁྲོ་འཁྲུག་རྔམ་པས་རང་སྡུག་གཡོས། །རྣལ་འབྱོར་སེམས་ལ་གཡོ་བ་མེད། །རང་སྣང་ལྷའི་གཞལ་ཡས་ སུ། །བཀའ་བརྒྱུད་བླ་མ་ཐམས་ཅད་དང༌། །གྲུབ་ཐོབ་དཔའ་བོ་དཔའ་མོའི་ཚོགས། །ཉི་ཤུ་རྩ་བཞིའི་མཁའ་འགྲོ་རྣམས། །མགྲིན་གཅིག་བསྡད་ནས་འདི་སྐད་གསུངས། །ད་ལྟ་མ་དག་དུས་འདི་རུ། །སྡིག་ཅན་མ་རུངས་འདི་ལྟ་བུས། །ཤིན་ཏུ་གདུལ་ནི་དཀའ་བ་རུ། །མཚན་ལྡན་རྗེ་ལ་གསོལ་བ་ཐོབ། །འཆི་མེད་ཚེ་ཡི་དངོས་གྲུབ་འབྱུང༌། །དུས་མིན་འཆི་བ་བཟློག་པར་ངེས། །སྐུ་གཟི་བརྗིད་ལྡན་པས་རབ་བརྒྱན་ཏེ། །མགུར་དུ་ཤིས་པའི་སྒྲ་སྐད་གསུངས། །དེ་ ཚེ་རང་བྱུང་རྡོ་རྗེ་ཡིས། །ཆོས་སྐུ་རབ་འབྱམས་ལྟ་བ་རྟོགས། །ཡོན་ཏན་བརྒྱ་ཕྲག་ཐུགས་སུ་ཆུད། །མཚན་དབྱངས་མགུར་གྱི་བུམ་པ་ནས། །བཀྲ་ཤིས་གསོལ་འདེབས་འདི་ལྟར་བྱས།

། ཡང་དག་དོན་གྱི་འོག་མིན་ན། །ཆོས་སྐུ་རབ་འབྱམས་ཀུན་བཟང་ལ། །ཕྱག་འཚལ་ཉེ་བར་སྐྱབས་སུ་མཆི། །དུས་མིན་འཆི་བ་བཟློག་ཏུ་གསོལ། །འོག་མིན་ཚད་མེད་གནས་མཆོག་ ན། །བཞུགས་མཛད་རྡོ་རྗེ་འཆང་ཆེན་ལ། །ཕྱག་འཚལ་ཉེ་བར་སྐྱབས་སུ་མཆི། །དུས་མིན་འཆི་བ་བཟློག་ཏུ་གསོལ། །པདྨ་ཅན་གྱི་གནས་མཆོག་ན། །རང་བཞིན་ལྷུན་རྫོགས་རིགས་ ལྔ་ལ། །ཕྱག་འཚལ་ཉེ་བར་སྐྱབས་སུ་མཆི། །དུས་མིན་འཆི་བར་བཟློག་ཏུ་གསོལ། ། ཕྱོགས་བཞི་ཕྱོགས་མེད་གནས་མཆོག་ན། །རྩ་བ་བརྒྱུད་པའི་བླ་མ་ལ། །ཕྱག་འཚལ་ཉེ་བར་སྐྱབས་སུ་མཆི། །དུས་མིན་འཆི་བར་བཟློག་ཏུ་གསོལ། །ལྕང་ལོ་ཅན་གྱི་ཕོ་བྲང་ན། །གསང་མཆོག་རྡོ་རྗེ་འཛིན་པ་ལ། །ཕྱག་འཚལ་ཉེ་བར་སྐྱབས་སུ་མཆི། །དུས་མིན་འཆི་བ་བཟློག་ཏུ་གསོལ། །ཤྲཱི་ན་ག་ར་ཡི་དགོན་པ་ན། །རྒྱལ་སྲས་ཏཻ་ལོ་བཟང་པོ་ལ། །ཕྱག་འཚལ་ཉེ་བར་སྐྱབས་སུ་མཆི། །དུས་མིན་འཆི་བ་བཟློག་ཏུ་གསོལ། །རི་བོ་གསེར་གྱི་དགོན་པ་ན། ། བཞུགས་མཛད་ནཱ་རོ་པན་ཆེན་ལ། །ཕྱག་འཚལ་ཉེ་བར་སྐྱབས་སུ་མཆི། །དུས་མིན་འཆི་བ་བཟློག་ཏུ་གསོལ། །ལྗོངས་ཁ་བ་ཅན་གྱི་བྱང་ཕྱོགས་ན། །སྐྱེས་མཆོག་མར་པ་ལོ་ཙཱ་ལ། །ཕྱག་འཚལ་ཉེ་བར་སྐྱབས་སུ་མཆི། །དུས་མིན་འཆི་བ་བཟློག་ཏུ་གསོལ། །རྒྱལ་བའི་བཞུགས་གནས་ཏི་སེ་ན། །བཞུགས་མཛད་མི་ལ་རས་པ་ལ། །ཕྱག་འཚལ་ཉེ་བར་སྐྱབས་སུ་མཆི། ། དུས་མིན་འཆི་བ་བཟློག་ཏུ་གསོལ། །བྱ་རྒོད་སྤུངས་པའི་སྒམ་པོ་ན། །བཞུགས་མཛད་ཟླ་འོད་གཞོན་ནུ་ལ། །ཕྱག་འཚལ་ཉེ་བར་སྐྱབས་སུ་མཆི། །དུས་མིན་འཆི་བ་བཟློག་ཏུ་གསོལ། ། ལུང་བསྟན་གངས་རིའི་གནས་མཆོག་ན། །བཞུགས་མཛད་དུས་གསུམ་མཁྱེན་པ་ལ། །ཕྱག་འཚལ་ཉེ་བར་སྐྱབས་སུ་མཆི། །དུས་མིན་འཆི་བ་བཟློག་ཏུ་གསོལ། །ཀརྨ་སངས་རྒྱས་གདན་ས་ན། །རྣལ་འབྱོར་དབང་ཕྱུག་རས་ཆེན་ལ། །ཕྱག་འཚལ་ཉེ་བར་སྐྱབས་སུ་མཆི། །དུས་མིན་འཆི་བ་བཟློག་ཏུ་གསོལ། །ཆོས་སྐུ་དྲི་མེད་ཞིང་ཁམས་ན། །སྙིང་པོ་དོན་གྱི་རྗེ་བཙུན་ལ།

། ཕྱག་འཚལ་ཉེ་བར་སྐྱབས་སུ་མཆི། །དུས་མིན་འཆི་བ་བཟློག་ཏུ་གསོལ། །སྐུ་ལྔ་ཡོངས་རྫོགས་ཞིང་ཁམས་ན། །བཞུགས་མཛད་རང་བྱུང་རྡོ་རྗེ་ལ། །ཕྱག་འཚལ་ཉེ་བར་སྐྱབས་སུ་མཆི། །དུས་མིན་འཆི་བ་བཟློག་ཏུ་གསོལ། །ཕྱོགས་བཅུའི་སངས་རྒྱས་ཐམས་ཅད་ཀྱི། །རྣམ་འཕྲུལ་བཀའ་བརྒྱུད་བླ་མ་ལ། །ལྷག་བསམ་དང་བས་གསོལ་བ་འདེབས། །འཆི་མེད་རྡོ་རྗེའི་ས་ཐོབ་ཤོག །དེ་ལྟར་གསོལ་བ་བཏབ་པའི་ཚེ། །ཁམས་གསུམ་གང་བའི་འཇའ་ཚོན་འཁྲིགས། །མ་དག་སྐྱེ་བོ་དད་པར་བྱས། །ཁྲིམས་གཅོད་རང་སེམས་ཁོང་དུ་ཆུད། །ས་འཛིན་རྒྱལ་པོ་རབ་ཏུ་ཁྲོས། །གཤེད་མ་རང་སྲོག་རང་ལ་ཕབ། །དེ་ཚེ་བྱང་ཤར་མཚམས་ཕྱོགས་ནས། །དཔལ་ལྡན་ལྷ་མོ་དྲེལ་ཞོན་མ། །དམག་དཔུང་བཞི་ཁྲི་བཞི་སྟོང་དང༌། །མྱུར་མགྱོགས་དང་བས་རབ་ཆས་ཏེ། །ཧ་ཧའི་གད་མོ་ཆེར་སྒྲོགས་ཤིང༌། །དམ་ཚིག་ལྡན་པའི་རྣལ་འབྱོར་ལ། །རྡུལ་ཕྲན་ཙམ་ཞིག་གནོད་གྱུར་ཀྱང༌། །ཐལ་རྡུལ་བཞིན་དུ་མི་བརླག་རེ། །དབུ་བསྙུང་བཞེས་ནས་གད་མོ་སྒྲོགས། །དེ་ཚེ་མ་ལ་ཕྲིན་ལས་བསྐུལ། །དེ་ནས་ལྷ་མོ་རབ་ཁྲོས་ཏེ། ། རླུང་ལྷ་ནག་མོ་ཞལ་གསུམ་པ། །འཇིགས་སུ་རུང་བའི་ཕོ་ཉ་བསྐུལ། །ཁམས་གསུམ་གང་བའི་རླུང་ཐོག་འབབ། །ས་རྡོ་རི་བྲག་ནམ་མཁའ་ལས། །སྨྱོ་འབོག་ནད་ཀྱི་ཆར་པ་ཕབ། ། གུར་དང་ཤིང་རྟ་ཐམས་ཅད་ཀྱང༌། །བྱ་སྤུ་གཏོར་བ་བཞིན་དུ་ཐལ། །མི་རྣམས་ཀྱེ་མ་ཀྱི་ཧུད་འབོད། །ལྷ་རྣམས་དཀར་པོའི་རྒྱལ་མཚན་འཕྱར། །དཔལ་ལྡན་ལྷ་མོ་འགྱིང་ཤིང་བསྒྱིངས། ། སྡིག་ཅན་དགྲ་ཡིས་ལྷ་འབོད་ཅིང༌། །དངངས་སྐྲག་མི་བཟད་འབོག་ཅིང་འགྱེལ། །ས་རྣམས་འདར་ཞིང་རི་རྣམས་གཡོས། །ལ་ལ་རིན་ཆེན་སྲོག་དང་བྲལ། །ནད་ཀྱིས་བཏབ་པ་བསམ་མི་ཁྱབ། །ལ་ལ་བ་སྤུ་གཡོས་ཞིང་འདར། །ཀུན་ཀྱང་དད་པ་རབ་ཏུ་སྐྱེས། །སྔོན་ཆད་ཆོ་འཕྲུལ་འདི་ལྟ་བུ། །ཀུན་གྱི་མཐོང་ངམ་ཐོས་པ་མེད། །ད་ལྟ་མ་རུངས་འདི་ལྟ་བུ། །སྡིག་པའི་ལས་ལ་ཟད་པ་མེད། །ཅེས་འབྱུང༌། དེའི་ཚེ་ལྷ་མོས་རླུང་དམར་གྱི་ཆོ་འཕྲུལ་བསྟན་ཚུལ་ཡང་ལྷ་མོའི་གླེང་གཞི་སོགས་ལས་འདི་ལྟར་འབྱུང་སྟེ།

དཔལ་ལྷ་མོ་ལ་གསོལ་བ་བཏབ་པས་དྲེགས་པ་ཕོ་དགུ་མོ་དགུའི་འཁོར་དང་བཅས་པ་འཛམ་གླིང་ཁྱབ་པ་ཙམ་འདུས་ནས། རླུང་ནག་གི་ཚོགས་ས་གཡོ་རི་དགུལ་བ་ཙམ་གྱིས་ལེ་བར་སྟོང་ཙམ་གྱི་རྒྱ་མི་རྣམས་ས་ལ་ཡོད་པ་གནམ་དུ་ཁྱེར། གནམ་དུ་ཡོད་པ་སར་བརྒྱབ་པ་སོགས་ཀྱི་ཆོས་འཕྲུལ་བསྟན། ཅེས་དང༌། རྒྱ་ཧོར་གྱི་མཚམས་ཁ་པིང་ཧུ་ཞེས་པར། དཔལ་ལྷ་མོ་དྲེགས་པ་ཕོ་དགུ་མོ་དགུའི་ཚོགས་དང་བཅས་པ་ཞལ་གཟིགས་ནས། མ་གཅིག་ལྷ་མོ་དཔལ་ལྷ་མོ།། འཇིགས་པ་ཆེ་ལས་བསྒྲལ་བ་དང༌།། འཆི་མེད་ཚེ་ཡི་དངོས་གྲུབ་སྩོལ།། སྟོན་པའི་བསྟན་པ་བདག་གིས་བསྲུང༌།། འགྲོ་དྲུག་ལམ་སྣ་བདག་གིས་འདྲེན།། མ་དུས་ལ་བབས་པོ་ས་མ་ཡ།། ཞེས་ཐུགས་དམ་གྱི་རྒྱུད་བསྐུལ་བའི་དུས་སུ།། འཇིགས་མ་འཇིགས་རྣལ་འབྱོར་པ།། འཇིགས་པ་ཆེ་ལས་ངས་བསྒྲལ་ལོ།། ཞེས་གསུངས་པ་སྙམ་དུ་དགོངས་བའི་ཚེ། དྲང་སྲོང་ཆེན་པོ་ལྷ་དགུ་གདོང་མོ་བཞི་དང་བཅས་པས་ཕྱོགས་རྣམས་སུ་སྐར་མདའ་བཞིན་དུ་འཕྲོས་ནས་ཐལ་བའི་དུས་སུ། ཆོ་འཕྲུལ་ཆེན་པོའི་སྟོབས་ཀྱིས་འཇིགས་པ་ཐམས་ཅད་ཟིལ་གྱིས་མནན་ཅིང་ཞི་བར་མཛད། ཅེས་འབྱུང༌། དེའི་དུས་སུ་ལྷ་ཆེན་པོ་འཛམ་གླིང་རྒྱན་སྐུ་ཚད་འདམ་བཅུ་དང་ལྡན་པ་བཞེངས། ལྷ་བཟོ་བ་ཕན་ཡུན་ན་པགྴི་བྱ་བ་ཡོད། ཟངས་རག་རམ་པ་ཟངས་ཁུང་ནས་ཐོན་བྱ་བ་དང༌། ཉིད་ཀྱང་བོད་ཡུལ་དུ་མི་རིང་བར་འབྱོན་པ་སོགས་བོད་དུ་འབྱམས་ཡིག་ཆེན་མོ་གནང་ནས། ཉེ་གནས་འདན་སྒོམ་ལ་གསེར་དྲེལ་རྒྱབ་བདུན་སོགས་མཐའ་ཡས་པར་བསྐུར་ཏེ། འདམ་ཅོག་རྩེ་ལ་ནས་གཎྜིར་མཐོང་བ་གྱིས་གསུང་སྟེ་བརྫངས། དེའི་ཚེ་ན་ཤང་པ་ཆོས་འབུམ་གྱི་སྐྱེ་མཆེད་ཀྱིས། ལོ་སྟོན་ཟེར་བའི་སྔགས་པ་གཅིག་དང༌། ཁྲག་སེང་བྱ་བ་གཉིས་ཀྱིས་གོང་ན་བཞུགས་པའི་རྗེ་རྒྱལ་ལ་དྲན་གསོས་ནས་རྒྱ་མཚོའི་འགྲམ་རྒྱ་ནག་ཀེའུ་ཅུའི་མཁར་ཞེས་བྱ་བ། ཆུ་ངན་ཞིང་ཚད་པ་ཆེ་བས་ཡུལ་གཞན་གྱི་སྐྱེ་བོ་སྡོད་དུ་མི་བཏུབ་པའི་སར་བསྐྲད་པའི་ཚེ།

དེར་ཟླ་ངོ་བརྒྱད་ཙམ་དུ་བཞུགས་པའི་ཚེ། འཕགས་པ་འཇམ་དཔལ་སྐུ་མདོག་སེར་པོ་ཞལ་བཅུ་གཅིག་པ་ཕྱག་སྟོང་ཡོད་པ། ཕྱག་རེ་རེ་ན་ལྷུང་བཟེད་རེ་རེའི་ནང་ན། སངས་རྒྱས་སྤྲུལ་པའི་སྐུ་རེ་རེ་བཞུགས་ཤིང༌། ཞབས་སྟོང་དང་ལྡན་ཞིང་འོད་ཟེར་སེར་པོ་ལྟ་བུས་སྟེང་འོག་ཕྱོགས་མཚམས་ཁྱབ་པར་ཡུན་རིང་དུ་གསལ་བའི་ཞལ་ནས་མ་འོངས་པའི་དུས་སུ། རྒྱ་མི་ཉག་ལ་སོགས་པ་རྒྱ་མཚོ་ལ་ཐུག་གི་བར་དུ་ཁྱོད་ཀྱིས་འདུལ་ཞིང་གྲོལ་བར་འདུག་པའི་ཕྱིར་ན། ཡུལ་ཁམས་འདི་རྣམས་ལྷན་སྐྱེས་ཡེ་ཤེས་སུ་བྱིན་གྱིས་རློབ་པ་དང༌། ངེད་ཀྱིས་ཀྱང་དུས་གསུམ་བྱིན་གྱིས་རློབ་པ་ཡིན་གསུང་བའི་སྒྲ་སྐད་ཕྱོགས་མེད་དུ་གསན་པ་ཡུན་རིང་དུ་གྱུར་ནས། ཕྱིས་མི་ཉག་གི་འཕྲུལ་སྣང་སྤྲུལ་པའི་ལྷ་ཁང་གི་རྒྱབ་ངོས་ན། ཀ་གླིང་གཅིག་ལ་དེའི་རྟོགས་བརྗོད་རི་མོར་འབྲི་བར་མཛད། 

གཞན་ཡང་འཕགས་པ་འཇམ་དཔལ་གྱི་བྱིན་རླབས་དང་ཆོ་འཕྲུལ་མང་པོ་བྱུང་ཞིང་དངོས་སུ་མཇལ་ནས་ཞུས་ལན་ཉི་ཤུ་རྩ་གཅིག་པ་མཛད། འཇམ་དཔལ་ཡེ་ཤེས་སེམས་དཔས་བྱིན་གྱིས་བརླབས་པ་དང༌། ཤེས་རབ་ཆེན་པོའི་རྩལ་རྫོགས་པའི་ཕྱིར་ན། འཁོར་བ་དང་མྱ་ངན་འདས་པའི་ཆོས་ཐམས་ཅད་ལ་མི་ཤེས་པའམ། མ་རྟོགས་པ་གང་ཡང་མེད་པར་རང་བྱུང་ཡེ་ཤེས་སུ་རྫོགས་པའི་དུས་སུ། ཀུན་མཁྱེན་རང་བྱུང་རྡོ་རྗེ་ཡིན་ཞེས་གསུངས། དེའི་ཚེ་ན་འཇམ་པའི་རྡོ་རྗེ་བདེ་མཆོག་གི་ལྷ་ཚོགས་རྣམས་ཡུན་རིང་པོར་མངོན་དུ་གྱུར་ནས། བདེ་མཆོག་ལ་སོགས་གསང་སྔགས་ཐམས་ཅད་ཀྱི་སྒྲ་དང་དོན་མངོན་སུམ་དུ་མཁྱེན། སྒྲ་སྐད་ཐམས་ཅད་ཐེག་པ་སྣ་ཚོགས་གྲུབ་མཐའི་ཕྱི་ནང་ཆོས་ཀྱི་འཁོར་ལོའི་སྒྲར་གསན་ཞིང༌། མཁྱེན་ནས་བསྟན་པ་རྒྱ་མཚོ་མཐའ་ཡས་སོགས་ཐེག་པ་དགུའི་ཆོས་ཀྱི་འཁོར་ལོའི་བསྟན་བཅོས་ཕལ་ཆེར་དེ་ནས་གསལ་ཞིང་རྒྱས་པར་མཛད། སྔགས་ཀྱི་བདག་པོ་ཕོ་ཉར་བཀྱེས་ནས་ཆར་རྒྱུན་བསིལ་ངད་ཅན་ཕབ་པས་ཐམས་ཅད་བདེ་སྐྱིད་དང་ལྡན་པར་གྱུར། རྣམ་པར་རྟོག་པ་ཡེ་ཤེས་སུ་མཐུ་བརྟས་ཤིང་རྒྱ་རྣམས་ལ་ཐུན་མོང་གི་གྲུབ་རྟགས་སྣ་ཚོགས་བསྟན། ཐམས་ཅད་ཡིད་ཆེས་བས་ཡོན་ཏན་སྙན་པ་ཕྱོགས་མེད་དུ་བསྒྲགས་པ་རྣམས་རྗེ་རྒྱལ་འཁོར་བཅས་ཀྱིས་ཐོས་ནས་བྱོན་ཅིག་ཟེར་བའི་ལུང་བྱུང་བ་དང༌། སླར་ཡང་རྒྱ་མཚོའི་འགྲམ་དུ་ལོ་ངོ་གཉིས་བཞུགས། དེ་ནས་ཕོ་བྲང་ཆེན་པོ་ཅང་ཏོ་མཁར་དུ་བྱོན། རྒྱལ་པོའི་ལོག་རྟོག་ཅུང་ཟད་བྲི་ཡང་ད་དུང་བགམ་པའི་ཕྱིར། ཞག་བདུན་དུ་གསོལ་ཟས་མེད་པར་ལྷ་ཁང་དུ་བཅུག་པའི་ཚེ། མཁའ་འགྲོས་འཚོ་བ་འདྲེན་པ་སོགས་ཀྱི་ཆོ་འཕྲུལ་རྣམས་ཁང་པ་ཤེལ་ལྟར་བྱིན་གྱིས་བརླབས་ནས་ཀུན་གྱིས་མཐོང་བར་མཛད་དེ། རྣམ་ཐར་བདུད་དཔུང་ཟིལ་གནོན་ལས། དེ་ནས་རྒྱལ་པོའི་ཁབ་ཏུ་བྱོན། །དགྱེས་པའི་མཚན་མ་ཅུང་ཟད་ཙམ། །ད་དུང་མ་དད་དད་བྱའི་ཕྱིར། །སྤྱན་རས་གཟིཌ་ཀྱི་ལྷ་ཁང་དུ། །ཞག་བདུན་བར་དུ་གྲུབ་རྟཌ་བསྟན།

།                        སྒོ་ནི་ལྕགས་གཟེར་ཁྲོ་ཆུས་བསྡམས། །སྲུང་བྱེད་སྐྱེ་བོ་སུམ་རིམ་གྱིས། །རེས་བྱས་ནས་ནི་མེལ་ཚེ་བྱེད། །དེ་ཚེ་བདེ་ཆེན་ཉམས་དང་ལྡན། །ཉི་ཤུ་རྩ་བཞིའི་གནས་མཆོག་ནས། ། རྗེ་བཙུན་ལྷ་མོ་ཞལ་གཅིག་མ། །དངོས་སུ་བྱོན་ནས་མ་བསྒྲིབས་ཞལ། །གསལ་བ་ཉིད་དུ་ཀུན་གྱིས་མཐོང༌། །ཡེ་ཤེས་ཌཱ་ཀི་རྣམ་བཞི་ཡིས། །ཧ་ཧ་ལ་ཡི་དུར་ཁྲོད་ནས། །བཅུ་དྲུག་གཞོན་ཤ་རབ་རྒྱས་པའི། །བྲམ་ཟེའི་བུ་མོ་གསལ་ལྡན་མ། །གཙང་ཞིང་དྲི་མ་མེད་པ་ཞིག ། འཕོས་ནས་ལུས་སྲོག་བྲལ་བའི་རོ། །མཁའ་འགྲོས་བྱིན་གྱིས་བརླབས་ནས་སུ། །ཚོགས་ཀྱི་འཁོར་ལོ་བསྐོར་རོ་ཞེས། །ཉི་ཤུ་རྩ་བཞིའི་ཌཱ་ཀི་རྣམས། །མ་ལ་ཡ་ཡི་དུར་ཁྲོད་ནས། །དྲི་ཞིམ་རོ་མཆོག་ལྡན་པ་ཡི། །ཤིང་ཏོག་སྣ་ཚོགས་བླངས་ནས་ཕུལ། །དཀར་ཕྱོགས་ནམ་མཁའི་ལྷ་བྲན་རྣམས། །རོ་མཆོག་བརྒྱར་ལྡན་ཆར་དུ་ཕབ། །གསང་མཆོག་རྡོ་རྗེ་རྣལ་འབྱོར་མས། ། བྷ་ག་ལ་ཡི་ཕོ་བྲང་ནས། །བརྒྱུད་ལྡན་རྒྱལ་བོའི་གསོལ་ཟས་རྣམས། །སྣ་ཚོགས་འོངས་ ནས་རྟག་ཏུ་དྲངས། །ཕྱོགས་བཅུའི་རྒྱལ་བ་སྲས་བཅས་རྣམས། །ཡི་དམ་ལྷ་ཡི་ཚོགས་རྣམས་ཀུན། །རྒྱུན་ཆད་མེད་པར་གསལ་བར་བཞུགས། །དག་སྣང་ལྷ་ཡི་གཞལ་ཡས་སུ། །བླུན་པོ་རྣམས་ཀྱིས་རྟོགས་པར་བྱས། །ཞེས་བྱུང༌། དེ་དག་གི་ཚེ་ཡུལ་ཁམས་སུ་སྲུང་མ་རྣམས་ཀྱིས་མེ་ཆུ་རླུང་དམར་ནད་ཡམས་སོགས་ཀྱི་བཀའ་ཆད་དྲག་པོ་དངོས་སུ་ཕབ་པས་རྒྱལ་པོ་གོ་བེ་ལའང་ཤིན་ཏུ་འཇིགས་ཤིང་ཡོན་ཏན་གྱི་ཚོགས་བསམ་གྱིས་མི་ཁྱབ་པ་ལ་མཆོག་ཏུ་ངོ་མཚར་བའི་དད་པས། གྲུབ་ཐོབ་ཆེན་པོའི་ཞབས་ཀྱི་པདྨར་བཏུད་དེ་གོང་གི་འཕྲོར། དེ་ནས་དགུང་བདུན་འདས་པ་ན། །ས་བདག་རྒྱལ་པོ་དགའ་བར་བྱས། །ཞབས་ཀྱི་པདྨོ་ཅོད་པན་ལ། །བླངས་ནས་དགྱེས་པའི་ཚིག་བརྗོད་དེ། །ཕྲག་དོག་ལྡན་པའི་གང་ཟག་ཀུན། ། ཨེ་མ་ངོ་མཚར་མི་ཆེ་འམ། །བསྒྲུབ་བརྒྱུད་འཛིན་པའི་སྒོམ་ཆེན་ཀུན། །བཀའ་བརྒྱུད་རྒྱལ་ས་མ་ཟིན་ནམ། །དགེ་སློང་དགེ་འདུན་བཅས་པ་ཀུན།

།ཤཱཀ་ཐུབ་བསྟན་པ་མ་རྒྱས་སམ། །མཐུ་དཔུང་ལྡན་པའི་སྔགས་པ་ཀུན། །བསྟན་སྲུང་ཆེ་བ་མ་བཏོན་ནམ། །ཞེ་སྡང་ལྡན་པའི་དཔའ་བོ་ཀུན། །ཞི་ཞིང་དུལ་བར་མ་བྱས་སམ། །བྱང་སེམས་ལྡན་པའི་རྒྱལ་སྲས་ཀུན། །ཆོས་ཀྱི་རྒྱལ་མཚན་མ་བཙུགས་སམ། །སྙན་རྒྱུད་ཟབ་མོའི་དོན་གདམས་པ། །ཀུན་གྱི་ཆེ་བ་འདོན་པ་ཡིན། །དེ་ལྟར་གོ་བའི་གང་ཟག་ཀུན། །བཅུ་གསུམ་ཡི་གེའི་ཚོགས་ཆེན་གྱི། །ས་ལམ་བགྲོད་པར་མི་དཀའོ། །ཞེས་གསུངས། དེའི་ཚེ་དད་པས་འདུས་པའི་སྐྱེ་བོ་རྣམས་ཀྱིས་མཆོད་པའི་སྤྲིན་དཔག་པར་དཀའ་བས་མཆོད་ཅིང༌། དེ་དག་ལ་ཉིན་མཚན་མེད་པར་ཆོས་ཀྱི་འཁོར་ལོ་བསྐོར་པས་དུས་འདའ་བར་མཛད། རྒྱལ་པོས་ཀྱང་ནོངས་པ་བཟོད་པར་གསོལ་ཏེ། བཞུགས་པར་ཞུས་ཀྱང༌། བཀའ་བརྒྱུད་ཀྱི་བླ་མ་རྣམས་ཀྱིས་བོད་དུ་འབྱོན་དགོས་པར་ལུང་བསྟན་པས། ཀརྨ་པ་དེ་མ་ཤི་ཙོག་གེ་བསྡད་ཀྱང་ཙུབས་སེ་མང་བ་སྟེ། ཀརྨ་པས་ཙབ་ཙུབ་འདི་བྱེད་གྱིན་འདུག །འདི་བྱས་ཟིན་ཟེར་བ་རྒྱལ་ཁམས་མིས་བཟླ་དོགས་ཡོད་པའི་ཕྱིར་དང༌། གོང་ན་བཞུགས་པའང་མི་མཉེས་དོགས་པའི་ཕྱིར་ན་ངེད་ཕྱོགས་མེད་ཀྱི་རྒྱལ་ཁམས་སུ་འགྲོ་བ་ཡིན་གསུངས་ནས་མ་གནང་བས། གར་བདེ་བར་བཞུད་ལ་ངེད་ལ་སྨོན་ལམ་བཟང་པོ་ཐོབ་ཅིག་གསུངས། དེ་ནས་ཅོང་ཏོ་མཁར་ནས་མཚུར་ཕུའི་བར་དུ་ལོ་བརྒྱད་མཛད་ནས་བོད་དུ་ཆིབས་ཁ་བསྒྱུར། རྒྱ་ཡུལ་ཧུན་ཅི་མཁར་དུ་ཕེབ་དུས། མ་མོ་འཁྲུགས་པའི་ཁ་རླངས་ཀྱི་ནད་ཡམས་སྣ་ཚོགས་པས་ཡུལ་དེ་ཉོག་ཉོག་པོར་གྱུར་པ་ལ། ཐུགས་རྗེ་ཆེན་པོས་བདེན་པའི་ཚིག་བརྗོད་ཅིང༌། སྨན་གྱི་བླའི་སྐུར་བཞེངས་ནས་བདུད་རྩི་ཞུ་བའི་འོད་ཟེར་གྱིས་སེམས་ཅན་རྣམས་ཀྱི་ནད་བསལ་བར་མཛད། སངས་རྒྱས་རྣམས་ཀྱི་ཞལ་ནས་སྡུག་བསྔལ་གྱི་ཟུག་རྔུ་འབྱིན་ནོ་གསུང་པ་གསན། རྫིང་དང་ཁྲོན་པ་དང་ཆུ་མིག་རྣམས་བྱིན་གྱིས་བརླབས་པས་ཆུ་དེ་འཐུང་ཚད་ཀྱི་ནད་གདོན་ཞི་བ་བྱུང་བས་ཐམས་ཅད་དད་དེ་བསྙེན་བཀུར་མཐའ་ཡས་པས་མཆོད།

རྒྱ་བོད་གཉིས་ཀྱི་མཚམས་ཤིར་ཀུན་མཁར་དང་ཉེ་བའི་ས་རྒྱ་ནག་གི་མགོར་ཕེབ་པའི་ཚེ། རྒྱའི་ལྷ་འདྲེ་ཐམས་ཅད་ཀྱིས་ཆོ་འཕྲུལ་བསྟན། རླུང་ནག་གིས་ས་རྡོ་ཁྱེར་བ་བྱུང༌། ཆིབས་རྟ་རྒོད་ཅིག་ཡོད་པས་འཕག་ནས་སྐུ་ས་ལ་ལྷུང༌། དེ་མ་ཐག་རྟ་མགྲིན་དབུ་དགུ་ཕྱག་བཅོ་བརྒྱད་པར་བཞེངས་ཏེ། རྟ་སྐད་ཤུགས་གླུར་བླངས་པས་ཟིལ་གྱི་མནན་ཏེ་སྲོག་སྙིང་ཕུལ། མི་རྣམས་ཀྱིས་སྐུ་མདོག་ཤིན་ཏུ་དམར་བ་མཐོང༌། རྒྱ་ཧོར་མི་ཉག་ཡུ་གུར་སོགས་ཀྱི་སྐྱེ་བོ་ཐམས་ཅད་འདུས་པ་ཆོས་ལ་བཀོད། གར་བྱོན་གྱི་ནད་ཡམས་ཆད། འཁྲུག་རྩོད་ཞི། དགོན་སྡེ་མཆོད་ཁང་འཁོགས་པ་རྣམས་གསོར་བཅུག །བནྡེ་མི་གཙང་བ་ཐམས་ཅད་ཚུལ་ཁྲིམས་ལ་སྦྱར། སྔགས་པ་རྣམས་བསྐྱེད་རྫོགས་ལ་བཀོད། བསྟན་པ་ཉི་མ་ཤར་བ་ལྟར་མཛད། ཆོ་འཕྲུལ་བསམ་གྱིས་མི་ཁྱབ་པའི་རྣམ་ཐར་ལས། རྣལ་འབྱོར་དབང་སྡུད་རྡོ་རྗེ་ཡང༌། །ཨ་རྟ་ཧོར་གྱི་རྒྱལ་སར་ཕྱིན། །ལྟས་དང་ཆོ་འཕྲུལ་ཅིར་ཡང་བསྟན། །ངོ་མཚར་ལྟད་མོ་དཔག་མེད་མཐོང༌། །ཡ་མཚན་བཀུར་སྟི་རྒྱ་ཆེན་མཐོང༌།། པདྨ་ཐོད་ཕྲེང་ཇི་བཞིན་དུ། །ཡུལ་རིས་རྒྱལ་ཁམས་བྱིན་གྱིས་བརླབས། །བདུད་དང་ལྷ་འདྲེ་ཟིལ་གྱིས་མནན། །ཚེ་རབས་མང་པོའི་སྔོན་རོལ་ནས། །ཡོན་བདག་མཆོག་ཏུ་གྱུར་པ་རྣམས།། རྒྱལ་སྲིད་ཕོ་བྲང་མངའ་བསྒྱུར་ཞིང༌། །ཆོས་དང་དམ་ཚིག་སྨོན་ལམ་གྱིས། །ཚེ་རབས་འབྲེལ་པ་ཟབ་པའི་ཕྱིར། །ཡོན་མཆོད་རྟེན་འབྲེལ་འགྲིགས་པར་བྱུང༌། །འཛམ་གླིང་འཇིག་རྟེན་འདི་ཉིད་ན། །བརྟུལ་ཞུགས་གྲུབ་པའི་རྣལ་འབྱོར་པ། །ལྟས་དང་ཆོ་འཕྲུལ་བསམ་མི་ཁྱབ། །འདི་རུ་ཅུང་ཟད་བྲིས་པ་ལགས། །འཛམ་གླིང་ཡུལ་གྱི་བྱང་ཕྱོགས་སུ། །རཏྣ་བཛྲ་རྒྱལ་ཁམས་བསྐོར། །དོན་མེད་ས་མཐར་བསྐོར་བ་མིན། །བྱ་བ་རྒྱ་ཆེན་བསྒྲུབ་པ་ཡིན། །ཞེས་གསུངས། དེའི་ཚེ་ན་ཀཾ་པོ་གནས་ནང་དེ། ཕལ་པོ་ཆེ་ནས་གསུངས་པའི་བྱང་ཆུབ་སེམས་དཔའ་ཐུགས་རྗེ་ཅན་གྱི་གནས་ཡིན་ཞིང༌། གཞི་བདག་རྡོ་རྗེ་དཔལ་བརྩེགས་ས་ཐོབ་པའི་བྱང་ཆུབ་སེམས་དཔའ་སངས་རྒྱས་སྟོང་རྩ་གཉིས་ཀྱི་ཞབས་ཏོག་བྱེད་ཅིང་ཚེ་བསྐལ་པ་གཅིག་ཐུབ་པ་ཡིན་པས།

དེས་ས་བདག་འཁོར་དུ་བསྡུས་ནས། ཁྱོད་ཀྱི་བྱ་བ་ཐམས་ཅད་བསྒྲུབ་ཕྱི་མའི་མུ་མཐར་ཐུག་གི་བར་དུ་ཁྱོད་ཀྱི་གནས་བསྲུང་བུ་སློབ་ཐམས་ཅད་བདག་གིས་བསྐྱང་བའི་ཕྱིར་ན། སངས་རྒྱས་མར་མེ་མཛད་ཀྱི་སྐུ་ཞིག་བཞེངས་ཤིང་རབ་ཏུ་གནས་པར་མཛོད། ཅེས་བསྐུལ་བ་དང༌། ཀརྨར་ཕེབ་ནས་མཚུར་ཕུར་འབྱོན་པར་རྩོམ་པའི་དུས་ན། ཐུགས་རྗེ་ཆེན་པོའི་རྣམ་འཕྲུལ་མི་དཀར་པོ་འོད་ཀྱི་རང་བཞིན་ཅན་ཞིག་གི་ཞལ་ནས། དགའ་ལྡན་ནས་མགོན་པོ་བྱམས་པས་འཇིག་རྟེན་གྱི་ཁམས་རྣམས་ལ་འོད་ཟེར་བཀྱེ་ཞིང༌། བྱིན་གྱིས་རློབ་འདུག་པའི་ཕྱིར་ན། འདིར་བྱམས་པའི་སྐུ་ཚད་དང་ལྡན་པ་བཞེངས་དང༌། ངེད་ཀྱིས་ལྷ་འདྲེ་མི་གསུམ་བསྐུལ་ཞིང་ཕྲིན་ལས་བྱིན་རླབས་ཆེན་པོ་འབྱུང་གསུང་བའི་ལྟས་ཆེན་པོ་བྱུང་བས་ནོར་རྫས་དཔག་ཏུ་མེད་པ་བཞག་སྟེ། གནས་ནང་དུ་མར་མེ་མཛད་དང༌། ཀརྨར་མགོན་པོ་བྱམས་པའི་སྐུ་བཞེངས་པར་བཀས་གནང་ཞིང་ཞལ་བཀོད་ལེགས་པར་མཛད། རྒྱ་ཡུལ་དུ་ཕེབ་པའི་ཕྱིར་ལམ་ཀརྨ་ན་འབུམ་ཐང་གི་སྟོད་དུ་ཆོས་ཁྲི་བརྩིགས་ཤིང༌། ལེན་བཞི་ཙམ་དུ་གྲུབ་ཆེན་ཉིད་ཀྱིས་ཆོས་འཁོར་བསྐོར་ནས། འདི་ནའང་མཆོད་རྟེན་ཞིག་གྱིས་དང༌། ཀརྨ་པའི་རུས་པུ་འཇུག་དགོས་པ་ཡིན། འགའ་ཞིག་གི་བརྒྱུད་པ་གོང་མ་རྣམས་ཀྱི་གཉའ་ན་བྱས་ཟིན་ཟེར་ཡོང་ཤེས་ཏེ་གོང་མ་འོག་མ་སུས་ཤེས། ཤེས་མི་ཡོད་ན་དཔང་པོ་གྱིས་གསུངས། ཡང་ལན་འདི་རེས་ད་དུང་ཀརྨ་པ་རེ་ཞིག་མི་འཆི་བར་འདུག་གསུངས་ནས་ཚེམས་ཞིག་མཆོད་རྟེན་ནང་དུ་གཞུག་པར་མཛད། ཕྱོགས་བཞིའི་མཐའ་དམག་བཟློག་པའི་རྟེན་འབྲེལ་དུ་མཆོད་རྟེན་བཞུགས་པའི་ཁང་པར་སྒོ་བཞི་དོད་པར་མཛད། དེའི་ཚེ་ཉེ་གནས་འདན་སྒོམ་གྱིས་མཚུར་ཕུར་མཆོད་ཁང་ཆེན་པོའི་དྲི་གཙང་ཁང་ཁྱམས་དང་བཅས་པ་བརྩིགས་པས་སྣང་སྲིད་ཀྱི་ལྷ་འདྲེས་གྲོགས་བྱས་ཏེ་མྱུར་བར་ཚར། ལྷ་བཟོ་དང་ཟངས་རག་ཀྱང་ཇི་ལྟར་གསུང་བ་ལྟར་བྱུང༌། རུས་ཤིང་ཚུགས་ནས་ལོ་གསུམ་ན་ལྷ་ཆེན་པོ་འདོམ་བཅུ་གསུམ་པ་ཟངས་རག་ལས་ལུགས་སུ་བླུགས་པ་གྲུབ།

རྒྱ་གར་གྱི་ཡུལ་གྲུ་ཞིག་ཏུ་ཧོར་དམག་དྲངས་ནས་གཙུག་ལག་ཁང་ཆེན་པོ་ཞིག་གི་གཎྜིར་དང་གསེར་གྱི་བྱ་འདབ་དམག་གིས་ཧོར་ཡུལ་དུ་ཁྱེར་བ་མི་འཚམ་པའི་ཆོ་འཕྲུལ་གྱིས་སུས་ཀྱང་བདག་གིར་བྱེད་མ་ནུས་པ། གྲུབ་ཐོབ་ཆེན་པོས་ལྟས་ངན་གཡང་དུ་བླངས་ཏེ། རྒྱ་བོད་ཀྱི་མཚམས་ག་ཆུའི་འགྲམ་དུ་རྫུ་འཕྲུལ་གྱིས་དྲངས་ཀྱང་རྟེན་འབྲེལ་ཞིག་མ་འགྲིག་པས་བྱ་འདབ་གཡོན་ལས་མ་འདྲོངས་པར་དེ་ཉིད་དུ་མཛོད་ནག་ཆེན་མོ། ད་ལྟ་སུས་ཀྱང་རེག་མི་ནུས་པ་ཞིག་ན་ཡོད། ཕྱིས་བྱ་འདབ་གཡོན་གྱི་ཆུང་བ་དེ་ཉིད་དུམ་བུ་གཉིས་སུ་བྱས་ཏེ་རྒྱབ་མདུན་གྱི་ཐོག་ཏུ་བཀལ། བྱ་འདབ་ཆུང་བ་གཉིས་སྟོང་པར་བཞག །རྩེར་གཎྜིར་ཆེན་མོ་གསེར་བྱ་ཁུང་གི་གཏེར་ནས་བྱུང་བའི་གསེར་བྱ་ཟུང་དང་བཅས་པ་བཙུགས། དེའི་ཚེ་གྲུབ་ཐོབ་ཆེན་པོ་ཁམས་ནས་ཡར་བྱོན་ཏེ་འདམ་ཅོག་རྩེ་ལར་ཕེབ། དབུས་གཙང་ན་ཡོད་པའི་ཧོར་བོད་ཀྱི་མི་དཔོན། བླ་མ་དཔོན་ཆེན། ཟོན་འུའི་སྲིའི་མི་དཔོན་ཁྲི་དཔོན་རྣམས་ཐམས་ཅད་ཀྱིས་སོ་སོ་ནས་ཇ་འདྲེན་བསུ་བ་བསྙེན་བཀུར་བྱས། ཚོགས་ཆོས་ཆེན་མོ་གསུངས། ཞྭ་ནག་གི་བསྟོད་པ་ཡང་མཛད་པས་ཐམས་ཅད་མི་ཕྱེད་པའི་དད་པ་སྐྱེས་ཏེ་མཚན་གྲུབ་ཐོབ་ཆེན་པོ་འབའ་ཞིག་ཏུ་སྒྲོགས། ཉེ་གནས་སོགས་ཀྱི་ང་རྒྱལ་བཅག་ཕྱིར། ཅོག་ཙེ་ལ་དང་གནམ་ལ་དང་སྦྲིད་ལ་རྣམས་ནས་རིམ་པར་མ་ཚར་བ་ཨེ་ཡིན་གཎྜིར་མ་མཐོང་གསུངས་ཤིང་བཀྱོན། མཚུར་ཕུར་ཕེབ་ཚེ་མཆོད་ཁང་ཡང་ཆུང༌། ལྷ་ཆུང་འདི་འདྲ་བ་གསུང་ནས་བཀྱོན། ཉེ་གནས་དང་ལྷ་བཟོས་ཉིད་ལྟ་བུར་མ་སོང་འདི་ལས་ཆེ་བ་བློ་ཁོག་ཏུུ་གཤོང་བ་ཡིན། ལར་ས་འདི་ཡངས་པ་ཞིག་ན་གཎྜིར་ཅོག་ཙེ་ལ་ལས་ཐག་རིང་བ་ནས་མཐོང་ཞུས་པས། ད་སླར་ཆེར་གཏོང་ཐབས་ཡོད་དམ་གསུང་པ་ལ་དེ་མ་མཆིས་ལྷག་རྣམས་ལ་ལྡེམ་གཉིས་དང་རིགས་ལྔ་བཞེངས་ཞུས་པས་ཤིན་ཏུ་མཉེས་ཏེ། ལྷ་ལེགས་པར་གྲུབ་འདུག་ཁྱེད་ལ་ཉམས་སར་བྱས་པ་གསུང་ནས། སླར་བྱམས་པ་དང་སྤྱན་རས་གཟིགས་རྒྱལ་བ་རིགས་ལྔ་རྣམས་ཀྱི་ལྷ་ཆེན་རེ་བཞེངས།

གཙོ་བོ་ལ་བདེ་བཞིན་གཤེགས་པའི་རིང་བསྲེལ་བྲེ་གང༌། རྗེ་སྒམ་པོ་པའི་ཐུགས་ལྗགས་སྤྱན་གསུམ། དགྲ་བཅོམ་པ་ཉི་མ་གུང་པའི་ཚེམས། རྗེ་མི་ལའི་གསོལ་ཞལ། ཕྱག་འཁར། སྐྱེར་རྒང་པའི་སྣམ་སྦྱར། ཉན་ཐོས་མཆོག་ཟུང་གི་ལྷུང་བཟེད་འཁར་གསིལ་སྣམ་སྦྱར། རྗེ་ཉིད་ཀྱི་ཚེམས་རིང་བསྲེལ་དང་བཅས་པ་གཉིས། གསེར་དངུལ་གྱི་བཀའ་འགྱུར་པོ་ཏི་བརྒྱ་ལྔ་བཅུ། ཚོགས་དུང་དཀར་མོ་རྒྱངས་གྲགས་སོགས་མཐའ་ཡས་པར་བཞུགས། ལྷ་གཞན་རྣམས་ལའང་རིང་བསྲེལ་བཞིའི་ཚོགས་ཀྱིས་བལྟམས་ཤིང་ཉིད་ཀྱི་ཚེམས་རིང་བསྲེལ་དང་བཅས་པ་རེའང་བཞུགས། གཟུངས་གཞུགས་གྲུབ་ནས་ལྷ་ཆེན་གཡོན་དུ་ཤིན་ཏུ་ཡོ་བས་ལྷ་བཟོ་བས་ཐབས་མེད་ཅིང་སྡུག་བསྔལ་བའི་ཚེ། གྲུབ་ཐོབ་ཆེན་པོས་ཁྱོད་དེ་འདྲ་མི་དགོས། རླུང་སེམས་ལ་རང་དབང་ཐོབ་པའི་རྣལ་འབྱོར་པ་ཡིན་པས་བཅོས་ཀྱི་ཁྱོད་རང་ཚོད་གྱིས་ཤིག་གསུང་སྟེ། ལྷ་ཆེན་གྱི་མདུན་དུ་སྐྱིལ་ཀྲུང་གིས་བཞུགས་ཏེ་རླུང་རོ་ལེན་གསུམ་བུས་ནས་བུམ་ཅན་བཟུང་སྟེ། སྐུ་གཡོན་དུ་ཡོན་པོར་མཛད་ནས་གཡས་སུ་རིམ་གྱིས་བསྲངས་པས་ལྷ་ཆེན་པོ་ཚེག་ཚེག་ཟེར་ནས་འཁྲོངས། དྲང་པོར་གྱུར་པ་ན་བླ་མ་རིན་པོ་ཆེ་ད་རན་ད་རན་ཞུས་པས་ཤིན་ཏུ་ལེགས་པར་བྱུང༌། རྩ་རླུང་བསྒོམས་པ་ལ་ཡོན་ཏན་དེ་འདྲ་ཡོང་བ་ཡིན་གསུངས། རབ་གནས་ལ་རྒྱལ་བ་བྱམས་པ་འབྱོན་པ་ཡོད་པས། ཆོས་ཁྲི་ཆེན་པོ་རྩིགས་གསུང་སྟེ་བྱམས་པ་ཆོས་ཁྲི་བརྩིགས། གདུགས་རྒྱལ་མཚན་གསེར་འཕན་དར་མོ་ཆེ་བཀྲ་ཤིས་ཁྲ་རིང་སོགས་ཆོས་ཁྲི་ནས་མཆོད་ཁང་ཆེན་མོའི་བར་དུ་ཁྱབ། དེའི་ཚེ་དབང་པོ་རབ་ཀྱིས་རྒྱལ་བ་བྱམས་པ་གཙུག་ཏོར་དབུ་རི་དང་མཉམ་པ་དང༌། ལ་ལས་ཁྲི་དེ་སྐུས་ཁྱབ་པའི་ན་བཟའི་ལྷུབ་ཁྲི་ལས་འཕྱང་བར་མཐོང༌། ཁ་ཅིག་གིས་གྲུབ་ཐོབ་ཆེན་པོ་ཉིད་སྐུ་ལྷ་ཆེན་ལས་ཆེ་བར་དེར་བཞུགས། ཀརྨ་པ་གྲངས་མེད་པས་བསྐོར་ནས་ཕྱག་ནས་འཐོར་བར་མཐོང༌། ཐམས་ཅད་ཀྱིས་མཐུན་སྣང་དུ་གྲུབ་ཐོབ་ཆེན་པོ་ཉིད་སྐུ་སྔར་བས་ཆེ་བ་ཞིག་བཞུགས་ནས་ཕྱག་ནས་མཛད་པ་དང༌།

ལྷ་ཆེན་གྱི་དྲུང་ན་མཆོད་པ་མཛད་པ་དང༌། བླ་ཡེལ་ཆེན་མོར་ཆོས་གསུང་པ་སྟེ། སྐུའི་བཀོད་པ་གསུམ་དུས་མཉམ་དང་གཞན་ཡང་དུ་མ་མཐོང༌། ཟླ་བ་གཅིག་ཏུ་མེ་ཏོག་གི་ཆར་དང་སྤོས་ཀྱི་དྲི་སྔོན་མ་ཚོར་བ་རྒྱུན་མ་ཆད། ལྷ་ཆེན་དཔལ་འབར་འཛམ་གླིང་རྒྱན་དུ་མཚན་གསོལ། རྗེ་དུས་མཁྱེན་གྱི་ཐུགས་ལྗགས་སྤྱན་གསུམ་བཞུགས་པའི་གདུང་རྟེན་བཀྲ་ཤིས་འོད་འབར་དང༌། ཕྱིས་རྗེ་ཉིད་ཀྱི་ཐུགས་ལྗགས་སྤྱན་གསུམ་བཞུགས་པའི་བཀྲ་ཤིས་ལྷུན་གྲུབ་དང་ལྡེམ་གཉིས་རིགས་ལྔ་དང་བཅས་པ་དང༌། ཕྱིས་ཐུགས་རྗེ་ཆེན་པོའི་ལྷ་ཁང་དང་ཡིག་བཅུའི་ཁང་པ་མཛད་པའི་རྒྱལ་བ་རྒྱ་མཚོ་ཡང་ད་ལྟ་དེར་བཞུགས་ཏེ། བོད་ཡུལ་ན་ཟླ་དང་བྲལ་བའི་གཙུག་ལག་ཁང་ཡིན་པས་དེར་རྡོག་པ་བཞག་པའི་སྐྱེ་བོ་ལ་ངན་སོང་མེད་པར་རྗེ་ན་རིམ་ཐམས་ཅད་ཀྱིས་གསུངས་སོ།། ལོ་རྒྱུས་རྒྱས་པ་ལས་ནི། ལྷ་ཆེན་འཛམ་གླིང་རྒྱན་སངས་རྒྱས་རྣམས་ཀྱིས་བྱིན་གྱིས་བརླབས་ཁྲོ་བོ་རྣམས་ཀྱི་མཐུ་སྟོབས་དང༌། ཆོས་སྐྱོང་རྣམས་ཀྱི་རྫུ་འཕྲུལ་གྱིས་སྒྱུ་མ་ལྟ་བུར་རྣམ་པར་འཕྲུལ་ཞིང་བཞེངས་ནས་སྣང་བ་ཁྲི་ཐོག་ཏུ་ཐོན་པའི་ཚེ། བདུད་དང་མུ་སྟེགས་ལོག་པར་ལྟ་བ་ཅན་ལ་དགའ་བའི་ལྷ་འདྲེ་མཐུ་སྟོབས་ཅན་རྣམས་ཀྱིས་བར་ཆད་རྩམ་ཞིང་ཐམས་ཅད་འཁྲུག་པར་བྱེད་པའི་སྔ་ལྟས་སུ། ཞག་གཉིས་ལ་ས་འགུལ་ཐེངས་དྲུག་ཏུ་བྱུང༌། ཀ་བ་འཐེན་པའི་ཐག་པ་ཆད་ནས་བནྡེ་ལྷ་བཟོ་བ་རྣམས་དེའུ་བསད་བྱས། ལྷ་བཟོ་གྲྭ་པ་ཕྱི་ནང་ཀུན་གྱི་སྙིང་དུ་བདུད་ཞུགས་ནས་འཐབ་རྩོད་ཀྱི་འཁོར་ལོ་ཆེན་པོ་བསྐོར་བ་བརྩམས། དགེ་འདུན་ཚལ་པ་ལ་གཏོགས་པའི་སོ་ནམ་པ་འགའ་ཞིག་གི་སྙིང་དུ་བདུད་ཞུགས་ནས། རྗེ་དུས་མཁྱེན་གྱི་དབོན་པོ་བྱང་ཆུབ་འདས་ལམ་ལ་བཀོད། ཡུལ་ཁམས་ཀུན་དུ་ནད་འཁྲུག་གནོད་པ་སྣ་ཚོགས་འབྱུང་བར་འདུག་པ་ལ། སྔགས་འཆང་རང་བྱུང་རྡོ་རྗེས་དེ་རྣམས་བདུད་ཀྱི་ཆོ་འཕྲུལ་དུ་གོ་ཞིང་རྟོགས་ནས་རྟ་མགྲིན་རྡོ་རྗེ་སྲིན་པོ་དང༌།

གསང་བ་མཆོག་གི་སྐུ་ཡཀྵ་རྡོ་རྗེ་སྲིན་པོའི་ལྷ་ཚོགས་ཀྱི་དཀྱིལ་འཁོར་དུ་གསལ་ཞིང་བརྟན་པ་འཛམ་གླིང་ཁྱབ་པ་ཙམ་དུ་ཞག་བདུན་གྱི་བར་དུ་ཐམས་ཅད་ཞལ་དུ་བསྟབས་ཤིང་ཟིལ་གྱིས་གནོན་པའི་ཏིང་ངེ་འཛིན་གྱི་འོད་ཟེར་ཆོ་འཕྲུལ་ཆེན་པོ་བཀྱེ་ནས། བདུད་དཔུང་ཟིལ་གྱིས་མནན་པའི་དུས་སུ་ས་རྡོ་རྩི་ཤིང་ནགས་ཚལ། ཁྱད་པར་མཚུར་ནང་ཕུ་མདའི་རི་ཀླུང་ཐམས་ཅད་རྡོ་རྗེ་སྲིན་པོའི་དཀྱིལ་འཁོར་དུ་བྱིན་གྱིས་བརླབས། དགོས་སུ་དགོན་སར་གྱི་ཕར་ཐད་ཀྱི་བྲག་ལ་རྟ་མགྲིན་རྡོ་རྗེ་སྲིན་པོའི་འོད་ཟེར་བརྟན་པར་བྱས་པས། རྟ་མགྲིན་རྡོ་རྗེ་སྲིན་པོ་ཡུམ་གསང་ཡེ་དཔོན་གཡོག་གསུམ་མེ་རི་བཅས་པ་བརྒྱངས་ནས་བལྟས་ཀྱང་གསལ་བར་བསྟན་ཅིང་བྱིན་གྱིས་བརླབས། ཁམས་གསུམ་རྣམ་པར་རྒྱལ་བ་རྡོ་རྗེ་ལྟ་བུའི་ཏིང་ངེ་འཛིན་གྱི་དཀྱིལ་འཁོར་དུ་ཆོས་ཐམས་ཅད་ཀྱི་ངོ་བོ་རང་བཞིན་མཚན་ཉིད་རྣམ་པར་སྤྲོས་པ་ཏིང་ངེ་འཛིན་གྱི་རྒྱལ་པོས་རྒྱ་ཆེ་བ་འཛམ་གླིང་ཡང་ཞི་རྒྱས་སུ་རབ་ཏུ་གནས་པར་བྱིན་གྱིས་རློབ་པ་དང༌། ཁྱད་པར་དུ་ལྷ་ཆེན་པོ་རབ་ཏུ་གནས་ཞིང་འགྱུར་བ་མེད་པ་བརྒྱ་རྩ་བརྒྱད་ཀྱི་འོད་ཟེར་འཕྲོ་འདུས་མཚུར་ཕུའི་རི་བྲག་ཐམས་ཅད་ཀྱང་རྒྱལ་བ་སྐུ་གསུམ་གྱི་དཀྱིལ་འཁོར་དུ་བྱིན་གྱིས་བརླབས་ཤིང༌། རབ་ཏུ་གནས་པའི་འོད་ཟེར་ཏིང་འཛིན་ཕྱོགས་མེད་དུ་སྤྲོས་པ་སྟེ། རི་བྲག་ཐམས་ཅད་ལ་ཡང་འགྱུར་བ་མེད་པ་རྡོ་རྗེའི་ལྟ་བུའི་ཏིང་ངེ་འཛིན་གྱིས་རབ་ཏུ་གནས་པར་བྱས་ཤིང༌། ཁྱད་པར་དུ་སོ་རིང་ཟམ་ཁའི་རྡོ་བ་ཞིག་ལ་ཏིང་འཛིན་གཏད་པས་འགྲོ་བ་མོས་ཤིང་ཡིད་ཆགས་པ་ཉེས་པའི་སྐྱོན་རྣམས་འདག་པར་ནུས་པ་སྟེ། རྟེན་གྱི་བྱ་བ་དང་དགོས་པ་དེ་ཡིན་པའི་ཕྱིར། ཀུན་བཟང་ཡངས་པའི་རྒྱུད་ལས།

དེ་ཉིད་རྟོགས་པའི་རྣལ་འབྱོར་པས།། བསྐལ་པ་བདུན་ནམ་ཉི་ཤུ་གཅིག། རབ་གནས་འཇིགས་པར་མི་འགྱུར་རོ།། ཞེས་གསུངས་ཤིང༌། སྐུ་གསུམ་ལྷུན་གྲུབ་ཀྱི་རབ་གནས་དང་ལྡན་པའི་རྟེན་ལ་སེམས་ཅན་རྣམས་ཡིད་འཇུག་ཅིང༌། ཆོས་ཐམས་ཅད་ཀྱི་དེ་བཞིན་ཉིད་ཀྱིས་རབ་ཏུ་གནས་པའི་རྟེན་རྣམས་ཀྱི་དྲུང་དུ་སུས་ཕྱིན་ཡང་སེམས་གནས་ཤིང་འབྲལ་མི་ཕོད་པ་དང༌། བདེ་གསལ་མི་རྟོག་པའི་སེམས་གནས་པའི་ཕྱིར་ན། སེམས་ཅན་རྣམས་ཀྱི་ཡིད་ལ་འཇུག། སེམས་ཅན་རྣམས་ཀྱི་ཡིད་འཕྲོག་པ།། ཞེས་གསུངས་སོ།། སྔར་གྱི་བར་ཆད་དེ་རྣམས་ལས་མ་རྒྱལ་ན། རྒྱ་ཆུང་བ་དབུས་གཙང༌། ཆེ་བ་འཛམ་གླིང་ཙམ་དུ་ཆོ་འཕྲུལ་དང་འཁྲུག་རྩོད་ཆེན་པོ་འབྱུང་བར་འདུག་ཀྱང༌། གསང་མཆོག་ཀུན་གྱི་བདག་པོའི་རྒྱལ་པོ་ཆེན་པོ་དཔལ་རྡོ་རྗེ་སྲིན་པོའི་མཐུ་སྟོབས་དང་ཏིང་འཛིན་གྱི་རྩལ་ཆེན་པོ་རྫོགས་བས་ཕྱི་ནང་གི་འཐབ་རྩོད་དང་བདུད་ཀྱི་དམག་ཚོགས་རྣམས་ཞལ་དུ་བསྟབས་ཤིང་ཞི་བར་མཛད་པའི་ཕྱིར་དང༌། ཞི་བ་ལྷུན་གྱིས་གྲུབ་པའི་ཕྲིན་ལས་ཡུལ་ཁམས་འདི་ཐམས་ཅད་དུ་བྱུང་ཞིང་འབྱུང་ལ་འབྱུང་བར་འགྱུར་བའི་ཕྱིར་ན། ལྷ་ཆེན་པོའི་ཕྲིན་ལས་དུས་གསུམ་རྒྱུན་ཆད་མེད་པར་ཇེ་ཆེ་ཇེ་བཟང་ལ་འབྱུང་བ་སྟེ། སྐད་རིས་མི་གཅིག་པའི་མི་རྣམས་ཀྱིས་ཀྱང་ཐག་རིང་པོ་ནས་མོས་གུས་བྱེད་ཅིང་བདག་ཏུ་འཛིན་པ་དང༌། མཆོད་པ་བྱེད་པ་མང་དུ་འབྱུང་ལ་སྣང་བ་དག་པ་རྣམས་ཀྱིས་སྐུ་གཡོ་འགུལ་དང༌། འོད་ཟེར་མཐོང་བ་དང༌། གསུང་འབྱོན་པ་ཐོས་པ་དང༌། འབྲིང་དང་ཐ་མས་ཀྱང་དད་པ་སྐྱེ་ཞིང་ན་ཚ་སྡུག་བསྔལ་ཞི་སེམས་གནས་ནས་ཕྱིར་འགྲོ་མི་འདོད་པ་སོགས་ཉམས་ལྟས་མང་བ་འབྱུང་སྟེ། ལྷ་ཆེན་པོ་འཛམ་གླིང་རྒྱན་མཐོང་ཐོས་ཕྱག་མཆོད་བགྱིད་པ་རྣམས་འཇིག་རྟེན་དང་འཇིག་རྟེན་ལས་འདས་པའི་ཡོན་ཏན་དང་དངོས་གྲུབ་མཐའ་ཡས་པ་འབྱུང་བར་འགྱུར་རོ།། ཡེ་ཤེས་མགོན་པོ་ལྕམ་དྲལ་རྣམས་ཀྱང་རང་བཞུགས་ལ་ལྷ་སྲིན་སྡེ་བརྒྱད་ཁྱད་པར་དུ་རྡོ་རྗེ་ལེགས་པ་ཚ་ཞིང་མྱུར་མགྱོགས་ཅན་དང་བོད་ཁམས་ཀྱི་བརྟན་མ་འཛམ་གླིང་སྐྱོང་མ།

གཉན་ཆེན་ཐང་ལྷ། མཁར་ནག་རྡོ་རྗེ་རྒྱལ་པོ་ལ་སོགས་པ་ཀླུ་དང་ས་བདག་རྣམས་ཀྱང༌། དམ་ཚིག་ཆེན་པོའི་དབང་གིས་དཀོར་སྲུང་དང་ཡོན་བདག་དང་ལྷ་ཆེན་པོའི་ཆོས་སྐྱོང་དང་བཀའ་སྲུང་དུ་རང་དམ་རང་གིས་བཅས་ཏེ། རྒྱུན་ཆད་མེད་པར་ཕྲིན་ལས་སྒྲུབ་པའི་ཕྱིར་ན་ལྷ་རྟེན་ལྷ་དཀོར་རྣམས་ལ་ཐག་ཐུག་མ་བྱས་ཤིང་མཆོད་ན་ཕྲིན་ལས་རྣམ་བཞི་ལྷུན་གྱིས་གྲུབ་ཅིང་བསྟན་པ་ཡུན་དུ་གནས་པའི་ཕྱིར། ཤིན་ཏུ་གཉན་ཞིང་རབ་ཏུ་གཉན་པར་ཤེས་པར་བྱའོ། །ཟམ་ཁའི་རྡོ་ལ་འོད་ཟེར་ཕོག་པ་འདི་ལ་ཡང་རབ་ཏུ་གནས་པ་དེ་ཁོ་ན་ཉིད་ཀྱི་བྱིན་རླབས་ཞུགས་པ་ཡིན་ན། བླ་མ་དགེ་བཤེས་མང་པོའི་བྱིན་རླབས་དང་ཕྲིན་ལས་ལས་ཀྱང་རྒྱ་ཆེ་ཞིང་ཡུན་རིང་བར་འབྱུང་སྟེ། མཐོང་ཐོས་དྲན་པས་ཀྱང་སྒྲིབ་པ་འདག་ཅིང་བྱིན་གྱིས་རློབ་པར་འགྱུར་རོ།། བྲག་གློའི་རྟ་མགྲིན་རྡོ་རྗེ་སྲིན་པོའི་གཟུགས་བརྙན་འདྲ་བ་འདི་ཡང་དཔལ་རྟ་མགྲིན་རྡོ་རྗེ་སྲིན་པོ་ཡིས། བགེགས་འདུལ་ཞིང་བདུད་བཏུལ་བའི་ཏིང་ངེ་འཛིན་གྱི་འོད་ཟེར་དྲག་པོའི་ཕྲིན་ལས་ཆ་གཅིག་ཕོག་པ་ཡིན། ཡུལ་ཁམས་འདིར་བགེགས་ཀྱི་ཚོགས་རྣམས་མི་གནས་ཤིང༌། རིག་འཛིན་སྒྲུབ་པ་པོ་རྣམས་ལ། བདུད་མི་ཞུགས་ཤིང་བདུད་ཀྱི་ཚོགས་རྣམས་ཚར་གཅོད་ཅིང་ཟིལ་གྱིས་གནོན་པའི་བྱིན་རླབས་དང་ལྡན་པ་སྟེ། ནད་དང༌། གདོན་དང༌། མཛེ་དང༌། སྨྱོ་བ་དང༌། སྙིང་རླུང་དང༌། སྡུག་བསྔལ་གྱིས་གཟིར་བའི་མི་རྣམས་བྲག་ལྷའི་མདུན་དུ་མོས་གུས་དང༌། མཆོད་པ་དང༌། ཐུགས་དམ་གྱི་རྒྱུད་བསྐུལ་ཞིང༌། དཔལ་རྡོ་རྗེ་སྲིན་པོ་ལ་གསོལ་བ་བཏབ་ཅིང་ཐེ་ཚོམ་མ་ཟོས་ན། སྡུག་བསྔལ་ནད་དང་གནོད་པ་ལས་ཐར་བར་ངེས། དེའི་ཕྱིར་ན་མཚུར་ཕུའི་རི་ལུང་ཐམས་ཅད་ལ་ཡང་རབ་ཏུ་གནས་པའི་དེ་ཁོ་ན་ཉིད་བཞུགས་ཤིང་བརྟན་པར་བྱིན་གྱིས་བརླབས་པ་སྟེ། རྨོངས་པའི་གང་ཟག་རྣམས་ཀྱིས་མངོན་དུ་མ་གྱུར་གྱི་བར་དུ་ཐེ་ཚོམ་ཟ་ཞིང་ཡིད་མི་ཆེས་པའི་ཕྱིར་ན། བྱིན་རླབས་དངོས་གྲུབ་འབྱུང་བར་ག་ལ་འགྱུར།

ཡིད་ཆེས་བྱིན་རླབས་འཇུག་པ་ལ། རྟེན་རབ་ཏུ་གནས་པ་བྱིན་རླབས་དང་ལྡན་པ་ལ་དད་པ་མོས་གུས་ངེས་ཤེས་བརྟན་པའི་གང་ཟག་ཡོད་ན། སྐད་ཅིག་ཙམ་གྱིས་ཡོན་ཏན་དངོས་གྲུབ་རྒྱུད་ལ་ཞུགས་པར་ཐེ་ཚོམ་མེད་དོ།། ཟམ་ཀའི་རྡོ་བ་འོད་ཟེར་ཞུགས་པ་འདི་ལ་ཡང་སྐུ་ཁྲུས་གསོལ་ཞིང་ཁྲུས་བྱས་འཐུང་ནས། མོས་གུས་བསྐོར་བ་ཞག་བདུན་བདུན་ཙམ་རེ་བྱས་ན། མཚམས་མེད་པ་ལྔ་དང༌། མི་དགེ་བ་བཅུ་དང༌། ལྗི་བ་བཞི་དང༌། ལོག་པ་བརྒྱད་ལ་སོགས་པ་རྣམས་ཀྱང་དག་ཅིང་སྒྲིབ་པ་དག་པའི་སྔ་ལྟས་སུ་རྨི་ལམ་བཟང་པོ་སྣ་ཚོགས་རྨི་བ་དང༌། དག་པའི་སྣང་བ་འཆར་བ་དང༌། ལུས་སེམས་བདེ་ཞིང་སྡུག་བསྔལ་ཚོགས་རྣམས་ཞི་བའི་ཉམས་མྱོང་འཆར་བར་ཤེས་པར་མཛོད། ལྷ་ཆེན་པོ་འཛམ་གླིང་རྒྱན་ཚད་དང་ལྡན་ཞིང་བཟོ་རྒྱུ་ཆ་རྐྱེན་འདི་རྣམས་མ་ལྷག་ན། དེ་བས་ཀྱང་སངས་རྒྱས་བསྟན་པ་དར་བ་དང་སེམས་ཅན་བདེ་བ་ལ་འགོད་པ་བསམ་གྱིས་མི་ཁྱབ་པ་འབྱུང་བ་ཡིན་ཏེ། འོན་ཀྱང་མི་སྐྱོན། ལྷག་མ་ལ་རྒྱལ་བ་རིགས་ལྔ་བཞེངས་པ་འདི་ཡང་སངས་རྒྱས་བསྟན་ལ་ཕན་པ་དང༌། སེམས་ཅན་བདེ་ལ་འགོད་པ་མང་པོ་འབྱུང་བར་འདུག་པའི་ཕྱིར་ན། བཟོ་རྒྱུ་ཟངས་མ་ར་གན་རྣམས་རབ་གནས་བྱིན་གྱིས་བརླབས་ཤིང་རབ་ཏུ་གནས་པའི་དུས་སུ། ཡུལ་ཁམས་ཐམས་ཅད་དུ་སའི་བཅུད་གྱེན་དུ་བཏོན་ཞིང་རྒྱས་པར་བྱིན་གྱིས་བརླབས་ན་ཡང༌། སེམས་ཅན་རྨོངས་པ་དང་ཐེ་ཚོམ་ཟ་བ་རྣམས་ཀྱིས་བདེན་པ་དང་བརྫུན་པའི་ས་མཚམས་མི་གོ་བའི་ཕྱིར་ན། དབུ་རུ་སྟོད་སྨད་ཀྱི་ཡུལ་ཁམས་འདི་ཉིད་དུ་རྒྱལ་བ་རིགས་ལྔའི་འོད་ཟེར་ཆ་གཅིག་རབ་ཏུ་གནས་ཤིང་བྱིན་གྱིས་བརླབས་པས་སའི་བཅུད་ཆེན་པོ་གྱེན་དུ་བཏོན་ཞིང༌། གསེག་མ་ཡན་ཆོད་འབྲུ་དང་ནས་སུ་བྱིན་གྱིས་བརླབས་པ་སྟེ། ཁྱད་པར་དུ་མཚུར་ཕུ་ལུང་པ་མཐོང་ཆོས་ཀྱི་འབྲས་བུ་ལས་འབྲུ་དང་ལོངས་སྤྱོད་ཀྱི་མཛོད་དུ། བྱིན་གྱིས་བརླབས་ཤིང༌། འབྲས་བུ་རྟགས་མངོན་སུམ་ཚད་མར་བཀོད་པའི་ཕྱིར་ན། ལྷ་རྒྱལ་བ་རིགས་ལྔ་འདི་ཡང་འཇིག་རྟེན་པ་དང་འཇིག་རྟེན་ལས་འདས་པའི་དངོས་གྲུབ་ཕུན་སུམ་ཚོགས་པ་དུས་གསུམ་དུས་མེད་རྒྱུན་ཆད་མེད་པར་འབྱུང་བའི་རྟེན་དུ་བཞེངས་པ་སྟེ།

དངོས་གྲུབ་རྒྱ་ཆེ་ཆུང་དུ་འབྱུང་བ་དང༌། སྐྱོན་དང་ཡོན་ཏན་ཇི་ལྟར་དུ་འབྱུང་བ་རྣམས་ཡུལ་ཁམས་ཀྱི་མི་རྣམས་ཀྱིས་ཡང་དག་པའི་ལྟ་བ་དང༌། ལོག་པའི་ལྟ་བའི་དབང་གིས་གསོལ་བ་ཇི་ལྟར་དུ་བཏབ་པ་བཞིན་དུ་སྐྱོན་སྣ་ཚོགས་དང་ཡོན་ཏན་སྣ་ཚོགས། གསོལ་བ་ཇི་ལྟར་བཏབ་པ་དང་ཕྱག་ཇི་ལྟར་འཚལ་བ་བཞིན་དུ་འབྱུང་བར་བསྟན་པར་བྱ་སྟེ། ལྷ་རྒྱལ་བ་རིགས་ལྔ་བཞེངས་པ་ལའང༌། ཕྱི་ནང་གི་མི་རྣམས་ཀྱི་སེམས་སུ་བདུད་ཀྱི་ཚོགས་རྣམས་ཞུགས་ཤིང་བར་ཆད་སྣ་ཚོགས་བྱུང་སྟེ། དཔལ་རྡོ་རྗེ་སྲིན་པོ་པདྨ་དབང་གི་དཀྱིལ་འཁོར་དུ་དབང་དུ་བསྡུས་ཤིང་ཟིལ་གྱིས་མནན་ནས། ཐམས་ཅད་ཞི་དང་རྒྱས་དང་དབང་དང་དྲག་པོའི་ཕོ་ཉ་ལས་མཁན་མཛད་པར་ཐེ་ཚོམ་མེད་པའི་ཕྱིར་ན། འཇིག་རྟེན་གྱི་ལྷ་འདྲེའི་ཚོགས་དང་བདུད་རྣམས་ཀྱིས་རྟེན་ཆེན་པོ་བཞེངས་པ་དང༌། དགེ་བའི་ལས་ཀ་རྒྱ་ཆེན་པོ་མཛད་པའི་དུས་སུ། ཁོང་རྣམས་ཕོ་ཉ་ལས་མཁན་བྱེད་ཅིང་རྟེན་རབ་ཏུ་གནས་པ་ཅན་གྱི་ཞབས་སུ་དམ་ལ་འདོགས་པའི་ཕྱིར་ན། ཡུལ་ཕྱི་ནང་ཐམས་ཅད་དུ་འཁྲུག་པ་སྣ་ཚོགས་ལ་སྦྱོར་བ་དང༌། ལྷ་བཟོ་རྣམས་ཤིར་བཅུག ། ཡོན་མཆོད་མི་དུམ་དུ་བཅུག་པ་དང༌། ཡོན་བདག་འཁོར་བཅས་ཤྀར་བཅུག །ནར་བཅུག་ནས་རྟེན་རྣམས་མི་ཚར་ཞིང་བརྒྱ་ལ་གལ་ཏེ་ཚར་ཡང༌། ཕྱི་མའི་མུ་མཐར་ཐུག་གི་བར་དུ་ཕྱི་ནང་གི་འཁྲུག་པ་སྣ་ཚོགས་འབྱུང་ཞིང༌། ལས་ངན་པ་རྒྱུན་མི་འཆད་པར་བདུད་དང་ལྷ་འདྲེ་རྣམས་མི་སྙིང་དུ་ཞུགས་པའི་དོན་དེས་སངས་རྒྱས་ཀྱི་ཆོས་ལ་བར་དུ་གཅོད་ཅིང༌། ཕྲིན་ལས་ལོག་པ་སྣ་ཚོགས་བསྒྲུབ་པའི་ཕྱིར་ན་བདུད་ཅེས་མིང་འདོགས་པ་སྟེ། རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་བའང་མང་གསུངས་པའི་ཕྱིར་ན། ལྷ་རྟེན་ཆེན་པོ་བཞེངས་པ་ལ་བར་ཆད་སྣ་ཚོགས་འབྱུང་ཞིང༌། བདེ་བར་ཚར་བ་ཉུང་བའི་དོན་དེ་ཡིན་པའི་ཕྱིར་ན། སེམས་ཅན་རྣམས་ཀྱིས་མི་ཤེས་སོ། །སྔགས་འཆང་རང་འབྱུང་རྡོ་རྗེ་ནི། །ཚེ་རབས་མང་པོའི་སྔོན་རོལ་ནས།

།དཔའ་བོ་བདུད་ལས་རྣལ་རྒྱལ་ཞིང༌། །བདུད་བཞི་རབ་ཏུ་འཇོམས་པའི་ཕྱིར། །རྟེན་མཆོག་རྒྱལ་བ་རིགས་ལྔ་ལ། །བར་ཆད་བདུད་དཔུང་མི་འབྱུང་ཞིང༌། ། འཛམ་གླིང་ཀུན་གྱི་དཔལ་གྱུར་ན། །མཐོང་ཐོས་དྲན་པའི་འགྲོ་བ་རྣམས། །དཔའ་བོ་རྣམ་པར་རྒྱལ་བ་རུ། །བྱིན་གྱིས་རློབ་ཅིང་རབ་ཏུ་གནས། །དེ་ཁོ་ན་ཉིད་ཡེ་ཤེས་ཀྱིས། །ལྷུན་གྱིས་གྲུབ་པའི་རྟེན་མཆོད་ཏུ། །འགྲོ་བ་ཡོངས་ཀྱི་དཔལ་དང་མགོན། །རྒྱུན་ཏུ་ཕྲིན་ལས་འབྱུང་བར་འགྱུར། །ཞེས་གསུངས་སོ།། ཡང་འབུམ་ཐང་ཐམས་ཅད་རྒྱལ་བ་རྒྱ་མཚོ་ལྷ་ལྔས་གང་བར་གཟིགས་ཏེ་ཐུགས་རྗེ་ཆེན་པོའི་ལྷ་ཁང་བཞེངས་ཤིང༌། ཡིག་བཅུ་དང་ཕྱོགས་བཞིའི་དགེ་འདུན་ལ་ཚ་བའི་རྒྱུན་བཙུགས་ཏེ་ཐུགས་རྗེ་ཆེན་པོ་དང་སེམས་ཅན་སྡུག་བསྔལ་ཅན་རྣམས་ཐ་དད་མེད་པ་ནི་ངའི་ཡི་དམ་ཡིན་གསུངས། དེ་ལྟར་ལྷ་ཆེན་འཛམ་གླིང་རྒྱན་དང་ལྡེམ་གཉིས་རིགས་ལྔ་ཐུགས་རྗེ་ཆེན་པོ་སྟེ་ལྷ་དགུ་ཚར་ཞིང་གཏང་རག་གི་མཆོད་པ་དང༌། གཏོར་མ་མཛད་པའི་དུས་སུ་མགོན་པོ་འཁོར་བཅས་ཀྱི་རྫུ་འཕྲུལ་དང་ཆོ་འཕྲུལ་སྤྲིན་ལྟར་འདུ་ཞིང་རླུང་ལྟར་དུ་འཚུབས་པ་གཟིགས། ལྷ་རྟེན་འདི་རྣམས་དང་ཁྱེད་ཀྱི་བྱ་བ་ཐམས་ཅད་ངེད་ཀྱིས་བསྒྲུབ་པ་ཡིན་ཏེ། ད་རུང་མ་འོངས་པའི་དུས་སུ་ཡང༌། ཁྱོད་འཁྲུལ་པ་མེད་པར་བསམས་བཞིན་དུ་སྲིད་པ་ཉེ་བར་ལེན་ཅིང་ཁམས་གསུམ་ཁྱབ་པར་གདུལ་བྱ་སེམས་ཅན་རྣམས་ཀྱི་དོན་བྱེད་པར་འགྱུར་བའི་དུས་སུ་ཡང༌། ངེད་རྣམས་ཀྱིས་བསྟན་པ་བསྲུང་ཞིང་བྱ་བ་བསྒྲུབ། གདུལ་བྱ་སེམས་ཅན་རྣམས་ཐར་པའི་ལམ་ལ་འགོད་གསུང་བ་བྱུང༌། དེའི་ཚེ་མཚུར་ཕུ་བླ་བྲང་དུ་རྡོ་རྗེ་འཆང་དཔའ་བོ་རྣལ་འབྱོར་མའི་ཚོགས་རྣམས་དང༌། བྲམ་ཟེ་ཆེན་པོ་ས་ར་ཧ་ལ་སོགས་པ་གྲུབ་ཐོབ་བརྒྱུད་པའི་བླ་མ་རྣམས་ཀྱིས་སྟེང་འོག་ཕྱོགས་མཚམས་ཐམས་ཅད་ཁྱབ་ཅིང་གཅིག་གིས་གཅིག་མི་སྒྲིབ་པར་ཞབས་སྐྱིལ་མོ་ཀྲུང་བཅའ་ཞིང༌། ཕྱག་རྒྱ་ས་གནོན་གྱི་ཕྱག་རྒྱ་མཛད་ནས་མ་ཧཱ་མུ་ཏྲའི་སྒྲ་བྲག་ཆ་ལྟ་བུར་ཕྱོགས་མེད་དུ་སྒྲོགས་ཤིང༌།

ཞག་འགའི་བར་དུ་དེ་ལྟར་ལྷུན་གྱིས་གྲུབ་པར་བཞུགས་ཤིང་སྣང་བ་ནི་ད་ཕྱིན་ཆད་གར་ཡང་མི་འགྲོ་བར་འདུག་གསུངས་པའི་བརྡའ་དང་བྱིན་རླབས་སུ་གོ་ནས། དགོན་པའི་ནང་ན་ཡང་ཡོལ་བ་བྱས་ཤིང་བསྡད་པ་ལས་ཐམས་ཅད་བྱིན་གྱིས་རློབས་ཤིང་སྨིན་ཅིང་གྲོལ་ནས་དག་སྣང་སྣ་ཚོགས་དང༌། འགྲོ་དོན་རྩོལ་བསྒྲུབ་མེད་པ་མཐལ་ཡས་པ་ལྷུན་གྱིས་གྲུབ་པར་འདུག་པ་དེ། བླ་མ་ཡི་དམ་ཌཱ་ཀིའི་ཚོགས་ཀྱིས་བྱིན་གྱིས་བརླབས་ཤིང༌། ཆོས་དབྱིངས་རབ་འབྱམས་མ་ཧཱ་མུ་དྲ་སྐུ་བཞི་ངོ་སྤྲོད་ཀྱིས་ཁྱབ་པའི་བརྡའ་སྟོན་པར་སྣང་གསུངས་མཚུར་ཕུར་ཕེབ་ནས་ལོ་གཉིས་སོང་བའི་ཚེ། རྗེ་དུས་གསུམ་མཁྱེན་པའི་མཆོད་པ་ཡར་ཚེས་གསུམ་ལ་བྱེད་པའི་དུས་སུ། རྡོ་རྗེ་འཆང་རྣལ་འབྱོར་བླ་ན་མེད་པ་སྤྲིན་མེད་ནམ་མཁའི་མདོག་དང་འདྲ་བར་འོད་ཟེར་སྔོན་པོ་ཀུན་ལ་མ་ཁྱབ་པ་མེད་པ་ལ། རྣལ་འབྱོར་དང་ཌཱ་ཀིའི་ཚོགས་ནམ་མཁའི་འོད་ལྟ་བུས་བསྐོར་ཞིང༌། རྣལ་འབྱོར་ནམ་མཁའ་འོད་ཡེ་ཤེས་མཛོད་ཀྱི་རྣམ་འཕྲུལ། ཨིནྡྲ་བོ་དྷི་ཕྱག་ན་རྡོ་རྗེ་ཐ་དད་མེད་པའི་དག་པའི་སྣང་བ་སྨིག་རྒྱུ་ཙམ་རིང་པོར་སྣང་ཞིང་བྱུང་བའི་དུས་སུ། སྒྲ་བརྙན་ལྟ་བུར་གསང་བ་བཞི་བཅུའི་རྒྱུད་དང༌། ཕྱག་རྒྱ་ཆེན་པོ་ཐིག་ལེ་ཉི་ཤུ་རྩ་ལྔའི་རྒྱུད་གདོད་ནས་ལྷན་ཅིག་སྐྱེས་པའི་རྡོ་རྗེ་རིགས་ཀྱི་གནས་ལུགས་སྔར་འདུས་ཤིང༌། ཐབས་དང་ཤེས་རབ་དབྱེར་མེད་ཡེ་ཤེས་རྒྱ་མཚོ་གསང་བ་སྐུ་བརྒྱད་ཀྱེ་རྡོ་རྗེ་བདེ་མཆོག་འཁོར་ལོ་ལ་གཏོགས་ཚད་རྣམས་མ་རྒྱུད་ཕྱོགས་རེ་མིན་པར་ཐབས་ཤེས་གཉིས་མེད་ཀྱི་རྒྱུད་དེ། རྒྱུད་དེ་དག་གི་གདམས་ངག་མེད་པར་སྐུ་བཞི་ངོ་སྤྲོད་སྟོན་པ་རྣམས་ཀྱང་ངལ་བ་དོན་མེད་པ་སྟེ། བསྐྱེད་རྫོགས་དམིགས་བཅས་ལ་སྐུ་བཞི་ངོ་སྤྲོད་དུ་ཐ་སྙད་འདོགས་པ་མང་པོ་སྟོན་ཡང༌། དེ་ཁོ་ན་ཉིད་ཀྱི་སྒྲོན་མ་འབྲས་བུའི་རྒྱུད་ཀྱི་དགོངས་པ་མེད་ན་ལོ་གཅིག་སོ་ནམ་བྱས་པ་ལ། ཕུབ་སོག་མང་པོ་ཡོད་ཀྱང་འབྲས་བུ་མེད་པའི་དཔེ་བཞིན་དུ་ཡིད་བྱེད་དམིགས་པ་མང་ན་ཡང༌།

སྐུ་ལྔའི་སངས་རྒྱས་རང་ཉིད་ལ་རྫོགས་པ་ཤིན་ཏུ་དཀའ་བར་འདུག་པའི་ལུང་བསྟན་བརྡར་ཤར་ནས། དེ་ཕྱིན་ཆད་དུ་རང་བྱུང་གནས་ལུགས་ཡེ་ཤེས་རྒྱ་མཚོ་ངོ་སྤྲོད་ཀྱི་གདམས་ངག་ཕྱོགས་མེད་དུ་བསྟན། འཕགས་པ་རིན་པོ་ཆེ་བོད་ལ་ཕྱི་མ་ཕེབ་པའི་ཚེ། མེ་གླང་གི་ལོ་ལ་རྗེ་དགུང་ལོ་དོན་གཉིས་པ་དང་བླ་མ་ཆོས་ཀྱི་རྒྱལ་པོ་ཞེ་གསུམ་བཞེས་པ་གནམ་དུ་མཇལ། ཕྱག་དང་བཞུགས་གདན་མཉམ་པོ་མཛད་ཅེས་ཚལ་པའི་དེབ་ཐེར་དུ་འབྱུང༌། སྔར་ངས་ཁྱེད་ལ་ཕོ་བྲང་དུ་བྱང་ཆུབ་སེམས་དཔའ་མཐོང་ན་དགའ་བར་མཚན་བཏགས་པ་མ་ཡིན་ནམ་གསུངས། ཡང་མཚུར་ཕུར་བྱི་ལོ་ཟླ་བ་དྲུག་པའི་ཉི་ཤུ་དགུའི་ནུབ་མོ་ནམ་ཕྱེད་ཙམ་གྱི་དུས་ན། དཔལ་མགོན་པོ་བེར་ནག་ཅན་རལ་པ་ནམ་མཁའི་དབྱིངས་ལ་སླེབ་པ་དར་ནག་གི་འཇོལ་བེར་གྱིས་འཛམ་བུའི་གླིང་ཁྱབ་པ་ཙམ་གྱིས་སྙིང་གི་ཕྲེང་བ་སེ་རལ་ཁར་ཁུར་བ། སྙིང་གི་ཕྲེང་བ་ལ་གྲངས་དུ་ཡོད་དགོངས་ཙ་ན། བརྒྱ་ལྔ་བཅུ་ཙམ་ཡོད་པ་བྱུང༌། ཕྱོགས་བཅུ་མགོན་པོའི་འཁོར་གྱིས་བསྐོར་ཞིང་ཁྲོ་གཉེར་རབ་ཏུ་འབར་བ་ཐུགས་ཉམས་ལ་ཤར་བའི་དུས་སུ། འདི་ཅི་ཡིན་དགོངས་ནས་ཕྱི་ནུབ་གཏོར་མ་རྒྱ་ཆེན་པོ་གཏོང་བའི་དུས་ན། རྗེ་དུས་གསུམ་མཁྱེན་པ་སྐུ་བལྟམས་པའི་གནས་ཏྲེ་ཀཾ་ཁྱིམ་མི་ངན་རྣམས་ཀྱིས་གཏོར་ཞིང༌། རྒོག་ཏུ་བཅུག་པའི་ལྟས་ཡིན་པར་འདུག དེའི་དུས་ན་དཔལ་མགོན་པོའི་ཞལ་ནས། བསྟན་པ་དར་ཞིང་བསྟན་པ་རྒྱས།། ཕྱོགས་བཅུར་བསྟན་པ་ཁྱབ་པར་བགྱིས།། ཞེས་གསུངས་ཤིང༌། དེ་རྣམས་ལ་འཁྲུལ་པ་མེད་ཅིང་རྫུན་མ་ཡིན་ན་ཏྲེ་ཉག་རབ་སྒང་ཤར་རྨ་ཟླའི་སྒང་ལ་སོགས་པར་མིང་ཡོངས་སུ་གྲགས་པ། ཀརྨ་པའི་བསྟན་པ་བུ་སློབ་ཀྱིས་ཕྱོགས་མེད་དུ་ཁྱབ་པ་འོང་སྟེ་མཆི། ཁྱད་པར་ཏྲེ་ཀཾ་ཁྱིམ་གྱི་ཕྱོགས་ན་མི་དོན་མེད་པ་རྣམས་འགྲིམ་ནའང་སྐྲག་ཅིང་སྔངས་པ་འབྱུང་ཡང་ཤེས་ཞེས་གསུངས། ཡང་རྡོ་རྗེ་འཆང་དང་རྣལ་འབྱོར་བླ་ན་མེད་པའི་ལྷ་ཚོགས་ཀྱི་འོད་ཟེར་སྔོན་པོས་མ་ཁྱབ་པ་མེད་པར་གཟིགས་པ་དང༌།

བུད་མེད་རུས་པའི་རྒྱན་ཅན་མང་པོས་ཡེ་ཤེས་ཀྱི་བདུད་རྩི་ཕྱོགས་ཐམས་ཅད་དུ་གཏོར་བ་དང༌། ཡང་རླུང་སེམས་ནར་སོན་པའི་སྟོབས་ཀྱིས་དག་སྣང་དཔའ་བོ་མཁའ་འགྲོ་རྣལ་འབྱོར་ཕོ་མོའི་ཚོགས་འོད་དང་གཟུགས་བརྙན་གྱི་ཚུལ་དུ་སྣང་ཞིང༌། རྣལ་འབྱོར་དབང་ཕྱུག་གྲངས་མཐའ་ཡས་པ་རྒྱུན་ཆད་མེད་པར་འབྱུང་ཞེས་གྲགས་པ་སོགས་བྱུང༌། ཡང་མནལ་ཅུང་ཟད་བྱུང་བ་ལས། ཕྱི་ནང་ཐམས་ཅད་བདེ་མཆོག་རིགས་ལྔར་གསལ། ཏིལླི་ནཱ་རོ་ཡང་དེའི་རྣམ་འཕྲུལ་དུ་སྣང་ཞིང་མནལ་སད་ནས་ཞག་མང་པོའི་བར་དུའང་དག་སྣང་དེ་ཉིད་བྱུང༌། ཡང་སྐབས་ཞིག་མནལ་ལམ་དུ་རྟེན་མེད་ནམ་མཁའི་དཀྱིལ་དུ་བྱོན་སོང་བ་ན། ཆང་ཀ་པཱ་ལ་གང་འཐུང་བའི་རྣལ་འབྱོར་པ་ཞིག་སྣང༌། ཨིནྡྲ་བུདྡྷི་ཡིན་ནམ་དགོངས་ཙམ་ན། ང་ནི་སྐུ་གསུམ་ས་ར་ཧ།། རྣལ་འབྱོར་བདུན་ལ་སོགས་པ་ཡི།། གྲུབ་ཐོབ་ཐམས་ཅད་ང་ལས་བྱུང༌།། ང་ལས་བྱུང་ཞིང་ང་རུ་ཐིམ།། ཞེས་ཆང་ནམ་མཁར་ལ་གཏོར་བས་རྣལ་འབྱོར་པ་དཔག་ཏུ་མེད་པར་གྱུར་ཏེ། ཨཱ་ལི་ཀཱ་ལིའི་རང་སྒྲ་སྒྲོགས་པ་ལས་བདེ་མཆོག་རྒྱུད་བླ་མ་སོགས་གསང་སྔགས་ཀྱི་དོན་ཐམས་ཅད་རྟོགས་ཤིང༌། ཉིད་ཀྱིས་ཀྱང་ཆང་ཀ་པཱ་ལ་གང་སྤྲུལ་ནས་གཏོར་བས་དཔའ་བོ་མཁའ་འགྲོ་དཔག་ཏུ་མེད་པར་གྱུར་ཏེ། དེ་ཐམས་ཅད་ནམ་མཁའ་ལ་འཕུར་སོང་བའི་རྗེས་སུ་ཉིད་ཀྱང་སྒྱུ་མས་སྒྱུ་མ་སྤྲུལ། རྨི་ལམ་གྱིས་རྨི་ལམ་སྤྲུལ་ཞིང་བྱོན་པའི་ཚེ། སྔར་གྱི་རྣལ་འབྱོར་པ་དེ་སྟེང་གི་ཕྱོགས་ཞིག་ན་བཞུགས་ཟིན།

སེམས་ཀྱི་མཐའ་ལ་ཐུག་པ་མེད།། ནམ་མཁའ་ལ་ནི་མཐའ་དབུས་མེད།། མ་རིག་འཁྲུལ་བའི་སྐྱེས་བུ་རྣམས།། འཁྲུལ་པས་ནམ་མཁའི་མཐའ་འཚོལ་བ།། རྨོངས་པས་ནམ་མཁའ་མཐོ་ལ་འཇལ།། ཞེས་གྲགས། དཔའ་བོ་མཁའ་འགྲོ་ཐམས་ཅད་དང་རྣལ་འབྱོར་པ་དེ་རྗེ་ཉིད་ལ་ཐིམ་པ་སྙམ་དུ་དགོངས། ཡང་སྟེང་འོག་ཕྱོགས་མཚམས་ཉིད་ཀྱི་སྐུ་ཕྱི་ནང་ཐམས་ཅད་སྤྲུལ་པའི་སྐུ་ཤཱཀྱ་ཐུབ་པ་ལྟ་བུས་གང་ཞིང༌། དེ་རེ་རེའི་མདུན་ན་འཕགས་པ་འཇམ་དཔལ་རེ་རེ་གླེགས་བམ་སྒྲོགས་ཤིང་བཞུགས་པའི་གཟིགས་སྣང་ཡུན་རིང་དུ་བྱུང༌། ཡང་འཁོར་བའི་ཆོས་དྲུག་ཅུ་རྩ་བཞི་བདེ་མཆོག་ལྷ་དྲུག་ཅུ་རྩ་བཞིར་དྲ་བ་སྡོམ་པའི་དག་སྣང་ཤར་ནས་དེའི་སྒྲུབ་ཐབས་དང་དབང་བསྐུར་མཛད། ཡང་མནལ་ལམ་དུ་ཡུལ་ཁམས་ཆེན་པོ་མཐའ་ཡས་པ་མཐོ་དམའ་མང་དུ་སྣང་བ་ལ། ཟམ་པ་ཕྲ་མོ་ཉམ་ང་བ་མང་པོ་འདུག་ཅིང༌། བྲུལ་ན་གནམ་ས་ཙམ་དུ་འབྱོན་དགོས་འདུག་པའི་ཚེ། ཏིང་ངེ་འཛིན་ཡེ་ཤེས་ཀྱི་རྩལ་གྱིས་སྐད་ཅིག་གཅིག་གིས་བསྐལ་པ་དྲན་པར་མཛད་དེ། མཐོ་ཞིང་མཐོ་བའི་རྩེ་མོ་རྒྱལ་བ་མཐའ་ཡས་པའི་གནས་སུ་ཕེབ་པའི་དུས་སུ། དྭགས་ལྷ་སྒམ་པོ་ཡིན་ཟེར་བའི་རིན་པོ་ཆེའི་དབུ་རྒྱན་དང་རྩེ་བྲན་བཞིན་དུ་རི་ཐམས་ཅད་ཤེལ་གྱི་རིར་གྱུར་ནས། གང་ཡང་མི་སྒྲིབ་པར་དབུས་ཀྱི་རྩེ་མོ་མཐོ་ཁྱད་དང་ལྡན་པའི་སྟེང་ན་རྗེ་ཉིད་བཞུགས་པ་ལ། རྩེ་བྲན་གྱི་རི་རེ་རེ་ཡང་ཐང་ཤིང་གི་བྱེའུུ་འམ། སྙེ་མའི་སྤུན་པ་བཞིན་ཤེལ་གྱི་མཆོད་རྟེན་འོད་ཀྱི་རང་བཞིན་གཅིག་རྒྱབ་ཏུ་གཅིག་ཡོད་པ། ཚ་ཚ་མཆོད་རྟེན་བརྒྱ་རྩ་བརྒྱད་པ་སྟེ། མཆོད་རྟེན་རེ་རེའི་ནང་དུ་ཡང་ཞི་ཁྲོ་རབ་འབྱམས་ཀྱི་ལྷ་ཚོགས་མེ་ལོང་གི་གཟུགས་བརྙན་ལྟར་གསལ་བ་ལ། རྗེ་དྭགས་པོ་ལྷ་རྗེ་ཆོས་གོས་གསོལ་བ་འོད་ཀྱི་རང་ བཞིན་ཅན་བཞེངས་ཏེ། ཕྱག་གི་མཛུབ་མོ་ཕྱོགས་ཐམས་ཅད་དུ་གཏད་ནས་ལྟོས་ཤིག་གསུངས་ཤིང༌། སྟེང་འོག་ཕྱོགས་མཚམས་མཐའ་ཡས་པ་གཅིག་ལ་གཅིག་མ་བསྒྲིབ་པར།

སྐུ་དང་མཆོད་རྟེན་གྱིས་མ་ཁྱབ་པ་མེད་པར་གསལ་བ། མནལ་སད་ནས་ཀྱང་ཉིན་ཞག་བདུན་གྱི་བར་དེ་ཁོ་ན་ལྟར་སྣང༌། ཡང་རི་བོ་པོ་ཏ་ལ་ན་སྤྱན་རས་གཟིགས་ཁ་སར་པ་ཎི་བཞུགས་པ་དང༌། ཤིང་གི་རི་སྤྲུལ་པའི་ཕོ་བྲང་ན་སྒྲོལ་མ་ལྷ་སུམ་ཅུ་སོ་གཉིས་ཀྱི་དཀྱིལ་འཁོར་འོད་ཟེར་མང་དུ་འཕྲོ་བ་གཟིགས། སྦྲུལ་ལོ་ཟླ་བ་ལྔ་པའི་ཚེས་བཅུ་ལ་ཀུན་སྣང་དུ་དཔལ་འཁོར་ལོ་སྡོམ་པ་རྨི་ལམ་ཡེ་ཤེས་ཀྱི་འཁོར་ལོ་ལ་མཉམ་པར་བཞག་ཅིང༌། རླུང་སེམས་གཉིས་ཀྱི་འདུས་ཚུལ་ལ་སྟེང་འོག་ཕྱོགས་མཚམས་ཐམས་ཅད་དུ་ཡི་གེ་བདུན་པའི་རང་སྒྲ་གྲག་ཅིང་ཕྱོགས་ཀུན་ནས་ཡི་གེ་བདུན་པ་ཆར་བཞིན་དུ་འབབ་པ་ཞིག་བྱུང་བའི་དུས་སུ། གསང་བ་མཛོད་ཀྱི་སྒོ་ཁྱོད་ཀྱིས་ཕྱེས་གསུང་པའི་སྒྲ་གསན། དེ་ལ་སོགས་པ་དག་པ་རབ་འབྱམས་དང་བསམ་གྱིས་མི་ཁྱབ་པའི་རྫུ་འཕྲུལ་གྱི་རོལ་པ་རྣམས་ཀྱི། ཕྱོགས་ཙམ་མཚོན་པར་བྱ་བའི་སླད་དུ་གདུལ་བྱ་ཐུན་མོང་བ་རྣམས་ཀྱི་སྣང་བ་དང་སྒོ་བསྟུན་ནས་ད་ལྟའི་རྣམ་ཐར་གྱི་ཡི་གེ་རྣམས་སུ་འབྱུང་བ་བཞིན་མདོ་ཙམ་བཀོད་པ་སྟེ། གཞན་དུ་འཕགས་ཆེན་རྣམས་ཀྱི་སྐད་ཅིག་མ་གཅིག་གི་རྣམ་པར་ཐར་པའང་སོ་སོ་སྐྱེ་བོས་བློས་གཞལ་བར་ག་ལ་ནུས། རྗེ་ཉིད་ཀྱི་ཚེམས་ཁོ་ནས་འགྲོ་དོན་མཛད་པའང་བསམ་གྱིས་མི་ཁྱབ་པ་སྟེ། ཚེམས་ཀྱི་རྣམ་པར་ཐར་པ་ལས། རྟོགས་ལྡན་རང་བྱུང་རྡོ་རྗེ་ངག་རླུང་སེམས་གཉིས་ལ་ཅུང་ཟད་དབང་ཐོབ་པའི་སྔ་ལྟས་སུ། མགྲིན་པ་ལོངས་སྤྱོད་འཁོར་ལོར་རང་བྱུང་ཨཱ་ལི་ཀཱ་ལི་མཉམ་པར་སྦྱོར་ཞིང༌། ངག་ལོངས་སྤྱོད་རྫོགས་པའི་སྐུས། རང་བྱུང་རང་རིག་པའི་ཡེ་ཤེས་སུ་བྱིན་གྱིས་བརླབས་པའི་སྔ་ལྟས་སུ། རབ་འབྱམས་བཀའ་ལ་ལུང་ཆེན་ཐོབ་ཅིང་ངག་གིས་བརྗོད་བྱ་འབྱུང་བའི་གནས། སོ་དང་དབུགས་དང་ལྕེ་ལ་སོགས་པ་རྣམས་ཀྱང་ལོངས་སྤྱོད་རྫོགས་པའི་སྐུའི་ཉམས་དང་རྟོགས་པ་མཛད་པ་ཕྲིན་ལས་ཕྱོགས་རེ་མི་འཆར་མི་འབྱུང་ན། ལོངས་སྤྱོད་རྫོགས་པའི་ཐུན་མོང་ཁྱད་པར་དུ་མ་རྟོགས་ཤིང༌།

ངག་མ་རིག་འཁྲུལ་འཁོར་ཐ་མལ་བའི་ངག་ལོངས་སྤྱོད་རྫོགས་པའི་སྐུ་ལོ་རྒྱུས་བརྗོད་པ་མངོན་སུམ་ཚད་མའོ།། ལས་རབ་འབྱམས་གྲུབ་པའི་ཀརྨ་པ་ནི། དང་པོ་བུ་ཚ་ཆུང་ཆུང་གི་དུས་སུ་སོ་སྐྱེས་པ་རྣམས་བརྗེས་ཤིང༌། ཕྱོགས་མེད་དུ་མོས་གུས་ཀྱི་རྟེན་ལ་ཞུ་ཟེར་བ་རྣམས་ལ་བསྐུར་ཏེ། དེ་རྗེས་སུ་སོ་སྐྱེས་པ་རྣམས་ལ་རིམ་པ་མང་པོར་ཕྱི་ནང་དུ་སྐྱེས་ཤིང༌། སོ་ཆུང་ཆུང་ཡང་འགའ་རེ་སྐྱེས་ཤིང་རིང་བསྲེལ་དང་བཅས་པ་བརྗེས་པ་རྣམས་སོའི་བྱེ་བྲག་མང་དུ་བྱོན་པ་ནི། དཔེར་ན་འབྲུའི་སྦུན་སྙིང་པོ་ལྟ་བུར་བརྗེས་ཤིང་སྐྱེས་པ་ལ། ཚེམས་རིང་བསྲེལ་དང་བཅས་པ་ཁྱད་པར་དུ་འཕགས་པ་གཉིས་ལྷ་ཆེན་འཛམ་གླིང་རྒྱན་གྱི་ནང་ན་བཞུགས་ཤིང༌། ཡང་ཚེམས་རིང་བསྲེལ་དང་བཅས་པ་དྲུག །རིགས་ལྔ་དང་ཐུགས་རྗེ་ཆེན་པོའི་ནང་ན་བཞུགས་པ་ལ། རྟགས་དང་ཡོན་ཏན་བྱིན་རླབས་མང་པོ་འབྱུང་ཞིང་འདུག །དེའི་རྗེས་སུ་ཚེམས་རིང་བསྲེལ་དང་བཅས་པ་གཉིས་སེམས་དཔའ་ལྡེམ་སྐུ་གཉིས་ཀྱི་ནང་ན་བཞུགས་ཤིང༌། ཕྱི་མའི་མུ་མཐར་ཐུག་གི་བར་དུ་སྐུ་བཞིའི་ཕྲིན་ལས་རྒྱུན་ཆད་མེད་པར་རབ་དུ་གནས་པའོ།། དེའི་རྗེས་སུ་ཡང་སོའི་འདུ་བརྗེ་བ་ལ་སོགས་པ་མང་པོ་བྱུང་བ་ལ། རྗེ་རས་ཆུང་བའི་གདན་ས་ལོ་རེ་བྱེའུ་མགོ་ན་སྐུ་ལྡེར་བཞེངས་པའི་ནང་ན། བླ་མ་དབོན་པོའི་ཚེམས་རིང་བསྲེལ་དང་བཅས་པ་མང་པོ་བྱོན་ཞིང་འབྱོན་བདོ་པ་བཞུགས་པ་སྟེ། ལ་སྟོད་མྱུ་གུ་ལུང༌། གནམ་ལྡེངས་པ་ལ་ཚེམས་རིང་བསྲེལ་དང་བཅས་པ་གཅིག་བྱིན་ཡོད་པ་དང༌། གཙང་དབུ་རི་ན་རིང་བསྲེལ་དཔག་མེད་བྱོན་ནས་ཚེམས་ཅུང་ཟད་པ་ལས་ཁ་སར་པ་ཎིའི་སྐུ་རིང་བསྲེལ་ལས་གྲུབ་པ་གཅིག་བྱོན་ནས། དབུ་རི་ན་ནམ་ཡང་ཡོད་དུ་ཆུག་བཟླས་པ་ཡིན། བ་རི་ཁམས་གསུམ་གྲགས་ལ། ཚེམས་རིང་བསྲེལ་དང་བཅས་པ་གཅིག་བྱིན་ནས་བྱང་ཕྱོགས་སུ་བྱིན་རླབས་རྒྱ་ཆེན་པོས་ཁྱབ་ཏུ་ཆུག་གསུངས་སོ། །མདོག་ཤཱཀྱ་བྱང་ཆུབ་ལ་ཚེམས་རིང་བསྲེལ་དང་བཅས་པ་གཅིག་བྱིན་ནས་ལོངས་སྐུའི་ཕྲིན་ལས་ནུབ་ཏུ་མ་བཅུག

།གནས་ནང་ན་བླ་མ་དར་མ་གྲགས་ལ་ཚེམས་རིང་བསྲེལ་དང་བཅས་པ་གཅིག་བྱིན་ནས་བཀའ་བརྒྱུད་ཀྱི་གདན་ས་འཛིན་དུ་ཆུག་གསུངས་ཤིང༌། དགེ་བཤེས་ཤཱཀྱ་གྲགས་ལ་ཚེམས་རིང་བསྲེལ་དང་བཅས་པ་གཅིག་བྱིན་ནས་བཀའ་བརྒྱུད་ཀྱི་དགོངས་པ་ནུབ་ཏུ་མ་བཅུག་གསུངས་སོ། །ཏྲེ་ན་ཕོ་ཡོང་རས་པ་བསོད་ནམས་འབུམ་ལ་ཚེམས་རིང་བསྲེལ་དང་བཅས་པ་གཅིག་བསྐུར་ནས་འགྲོ་དོན་གྱིས་གསུངས་པ་དང༌། རོང་ཡུལ་འཛིང་ཀ་ན་དགེ་བཤེས་བྱ་བྲལ་བ་ལ་ཚེམས་རིང་བསྲེལ་དང་བཅས་པ་བྱིན་ནས་ཕྲིན་ལས་ཆུད་མ་གསན་གསུངས་པ་དང༌། ཀློང་ཐང་བ་ཤཱཀྱ་སེང་གེ་ལ་ཚེམས་རིང་བསྲེལ་དང་བཅས་པ་གཅིག་བྱིན་ནས་བསྟན་པའི་ཞབས་ཏོག་གྱིས་གསུངས་སོ།། རྒྱ་མི་ཉག་གི་ཡུལ་དུ་བླ་མ་ཐུགས་རྗེ་དང༌། བཀྲ་ཤིས་རིན་ཆེན། རྒྱ་སྒོམ་ཧུན་ཚུལ་བ་གསུམ་ལ་ཚེམས་རིང་བསྲེལ་མང་དུ་བྱོན་པ་འགྲན་ཟླ་མེད་པ་གསུམ་བྱིན་ཅིང་བསྐུར་བ་ཡིས། རྒྱ་མི་ཉག་ལ་སོགས་སྐད་རིགས་མི་གཅིག་པ་ཐམས་ཅད་ཕྱི་མའི་མུ་མཐར་ཐུག་གི་བར་དུ་ཐམས་ཅད་སྨིན་ཅིང་གྲོལ་བ་དང༌། ཕྲིན་ལས་སྣ་ཚོགས་འབྱུང་བར་འགྱུར་རོ། །ཞེས་བྱིན་གྱིས་བརླབས་ཤིང་གདམས་པ་སྟེ། བོད་ཡུལ་གྱི་འདི་ཚོ་རང་བས་རྒྱ་མི་ཉག་གི་ཚེམས་འདི་རྣམས་ཕྲིན་ལས་མཐའ་ཡས་པར་འབྱུང་བར་འགྱུར་བ་ཀུན་གྱིས་ཤེས་པར་མཛོད། མིང་ཡོངས་སུ་གྲགས་པ་ཀརྨ་པའི་ངག་རྟོགས་པ་ལོངས་སྤྱོད་རྫོགས་པའི་སྐུའི་སོའི་སྔ་ལྟས་དང་པོ་ཙམ་གྱི་རྟགས་གཞན་སྣང་དུ་འབྱུང་ཞིང་འབྱུང་བར་འགྱུར་བའི་ཕྱིར། དཔེར་ན་རྔ་བོ་ཆེ་ལ་རྡུང་མི་དགོས་པ་བཞིན་དུ། ཚེམས་འདི་རྣམས་ལ་དད་པ་དང་མོས་གུས་ཉ་ར་ཞབས་ཏོག་ཡག་པོ་བྱེད་མི་ཡོད་ན། མ་འོངས་པའི་ཕྲིན་ལས་བསམ་གྱིས་མི་ཁྱབ་པ་འབྱུང་བའི་ཕྱིར་ན། འདི་རྣམས་བྲི་བའི་དོན་དེ་སེམས་ཅན་གྱི་སོ་བསམ་གྱིས་མི་ཁྱབ་པའི་ཕྱིར་ན། མ་འོངས་པའི་དུས་སུ་གང་དང་གང་གིས་ཀྱང་ངོ་མི་ཤེས་ཤིང་བར་མ་དོར་ཆུད་ཟ་དོག་པའོ། །རིང་བསྲེལ་རྣམས་ཚེམས་ལ་ཕྱེད་འཕུར་ཙམ་དུ་འབྱར་ཞིང༌།

གསོལ་བ་ཐེབ་ན་ཚེམས་ལས་རིང་བསྲེལ་མང་པོ་འང་འབྱོན་ཤེས་པའོ།། བླ་མ་བྱ་ཕུག་པས་ཚེམས་ལས་བྱོན་པའི་རིང་བསྲེལ་བསྐུར་གསུང་བ་ལས། ཚེམས་དང་ཐ་དད་མེད་པའི་རིང་བསྲེལ་བཞི་སྡེ་གཉིས་བསྐུར་ཞིང༌། དེ་མན་ཡང་ཕྱོགས་ཐམས་ཅད་ན་འདོད་ཟེར་བ་རྣམས་ལ་རིང་བསྲེལ་རེ་རེ་ཟུང་ཟུང་བསྐུར་བ་ལ་ཕྲིན་ལས་རྒྱ་ཆེན་པོ་འབྱུང་བར་འགྱུར། ཀརྨ་སངས་རྒྱས་ཀྱི་གདན་ས་ན་ཚེམས་རིང་བསྲེལ་དང་བཅས་པ་དངོས་སུ་རིང་བསྲེལ་བཞི་སྡེ་བསྐུར་བ་ཆོས་ཁྲི་ལ་མཆོད་རྟེན་གྱིས་གསུངས་པའོ། །ལྷ་ས་འཕྲུལ་སྣང་གི་ཆོས་ཁྲིའི་མཆོད་རྟེན་སྐུ་འདི་ཡི་ནང་ན། ཚེམས་རིང་བསྲེལ་དང་བཅས་པ་གཅིག་བཞུགས་པའོ། །ཞེས་རྒྱས་པར་གསུངས་པ་ལྟ་བུའོ། །ཐུན་མོང་དང་ཐུན་མོང་མ་ཡིན་པའི་རྣམ་པར་ཐར་པ་རྣམས་ཀྱི་དོན་བསྡུ་བའང༌། གྲུབ་ཆེན་ཉིད་ཀྱིས་མཛད་པའི་རྣམ་ཐར་གསང་མཛོད་ཆེན་མོ་ལས། སྔགས་འཆང་རང་བྱུང་རྡོ་རྗེ་ནི། །ཚེ་རབས་སྔ་མ་ཕན་ཆད་ཀྱི། །སྐྱེ་གནས་གྲངས་མཐའ་ཡས་པ་ཡི། །སློབ་དཔོན་སློབ་མའི་འབྲེལ་བ་དང༌། །དམ་ཆོས་རྣམ་པ་སྣ་ཚོགས་ཀྱིས། །ལུང་ དང་བརྒྱུད་པ་དུ་མ་ཡིས། །གདུལ་བྱ་འདུལ་བྱེད་བསམ་མི་ཁྱབ། །གནས་དགོན་གཙུག་ལག་ཁང་ལ་སོགས། །ཡ་མཚན་སྐུ་གསུང་ཐུགས་ཀྱི་རྟེན། །སྣ་ཚོགས་རྟེན་གྱིས་འགྲོ་བའི་དོན། ། དཔག་ཏུ་མེད་པ་འབྱུང་བ་དང༌། །ཚེ་རབས་གོང་མའི་དགེ་ཚོགས་རྣམས། །བརྗོད་མི་ལངས་པས་འགྲོ་དོན་མཛད། །འཛམ་གླིང་འཇིག་རྟེན་འདི་ཉིད་དུ། །ད་རེས་སྐྱེས་པར་གྱུར་པ་ཡང༌།། དོན་མེད་འཁྲུལ་པས་སྐྱེས་པ་མིན། །ཚེ་རབས་མང་པོའི་སྦྱངས་སྟོབས་དང༌། །རྟོགས་པ་དང་ནི་སྨོན་ལམ་སྟོབས། །ཡེ་ཤེས་རྒྱ་མཚོའི་མཐུ་སྟོབས་ཀྱིས། །ཐེག་ཆེན་རིགས་སུ་སྐུ་འཁྲུངས་ཤིང༌། །སངས་རྒྱས་རྣམས་ཀྱི་ཆེ་བ་འདོན། །འགྲོ་དྲུག་སེམས་ཅན་སྨིན་གྲོལ་མཛད། ། དགོངས་པ་ལུང་བསྟན་གཉིས་ཀྱིས་སྐྱེས། །སངས་རྒྱས་བསྟན་པ་རྒྱས་པའི་གནས། །དགེ་བ་ཅན་གྱི་ཡུལ་དུ་སྐྱེས། །སྤྲུལ་སྐུའི་བསྟན་པ་དང་པོ་སྟེ།

།མཁན་སློབ་མཚན་དང་ལྡན་པ་ལ། ། གྲུབ་མཐའི་བློས་བསྒྱུར་བསྟན་ལ་ཞུགས། །བསམ་གཏན་བཞི་ལྡན་ཚུལ་ཁྲིམས་རྫོགས། ། བཙུན་པོ་ཚད་དང་ལྡན་པར་གྲགས། །སྤྲུལ་སྐུའི་བསྟན་པ་ཐེག་ཆེན་མཆོག །བྱང་ཆུབ་སེམས་ཀྱི་དབང་སྡུད་ཀྱིས། །འགྲོ་དོན་ཕྱོགས་མེད་སེམས་དཔའ་མཆོག །ཕན་བརྩེ་ཁྱད་པར་འཕགས་པར་གྲགས། །དགོངས་པ་ལུང་བསྟན་གསང་བའི་མཛོད། །ནཱ་རོ་བརྒྱུད་པས་བྱིན་བརླབས་པའི། །སྐུ་གསུམ་ངོ་སྤྲོད་གསང་མཛོད་ལ། །དབུགས་ཆེན་ཕྱིན་ཅིང་རྩལ་ཆེན་རྫོགས། །གྲུབ་རྟགས་སྣ་ཚོགས་ཆར་བཞིན་འབེབས། །གྲུབ་ཐོབ་ཁྱད་པར་འཕགས་པར་གྲགས། །སྤྲུལ་སྐུ་ཐོགས་མེད་རྩལ་རྫོགས་པས། །རླུང་སེམས་གཉིས་ཀྱི་འདུས་ཚུལ་གྱིས། ། གཟུགས་ཅན་གཟུགས་མེད་འགྲོ་བ་རྣམས། །ཕྱོགས་རིས་མེད་པར་གཡོ་འགུལ་མཛད། ། དབང་སྡུད་ཆེན་པོར་ཡོངས་སུ་གྲགས། །ཡུལ་རིས་རྒྱལ་ཁམས་ཐམས་ཅད་ཀྱི། །རྫས་དང་ལོངས་སྤྱོད་མ་ལུས་པ། །རྩོལ་སྒྲུབ་མེད་པར་དབང་དུ་བསྡུས། །འཕགས་པ་མཆོད་ཅིང་སེམས་ཅན་སྦྱིན། །ལོངས་སྤྱོད་ཆེན་པོར་ཡོངས་སུ་གྲགས། །སྐུ་གསུམ་ངོ་སྤྲོད་དཀྱིལ་འཁོར་དུ། །རླུང་སེམས་དྲག་ཏུ་འདུས་པ་ཡིས། །རྡོ་རྗེ་སྲིན་པོ་ལ་སོགས་པ། །ཁྲོ་བོ་རྨད་དུ་བྱུང་བ་ ཡི། །ལྷ་ཚོགས་ཐམས་ཅད་རང་ལ་བརྟག །གཏུམ་དྲག་ཁྲོ་བོའི་མཛད་སྤྱོད་ཀྱིས། །ཡེ་ཤེས་མ་མགོན་ལྕམ་དྲལ་དང༌། །དྲེགས་པ་ཕོ་དགུ་མོ་དགུ་སོགས། །འཛམ་གླིང་གནས་པའི་ལྷ་སྲིན་རྣམས། །རྣམ་འགྱུར་ལྟ་སྟངས་ཏིང་འཛིན་གྱིས། །དབང་དུ་བསྡུས་ཤིང་ཕོ་ཉ་བཀྱེ། །བསྟན་པ་བསྲུང་ཞིང་འགྲོ་དོན་མཛད། །མཐུ་སྟོབས་རྨད་དུ་བྱུང་བ་གྲགས། །གྲངས་མེད་བསྐལ་པའི་སྔོན་རོལ་ན། །ཡིད་དམ་ལྷ་རུ་མངའ་གསོལ་བ། །རྒྱལ་བ་རྒྱ་མཚོ་སྤྱན་རས་གཟིགས། །ཤར་ཕྱོགས་སྤུང་རིའི་དགོན་པ་རུ། །སྣང་སྲིད་རྒྱལ་བ་རྒྱ་མཚོར་ཤར། །འཛམ་གླིང་ཁྱབ་པར་བྱིན་གྱིས་བརླབས། །འཛམ་གླིང་རྒྱལ་བ་རྒྱ་མཚོས་ཁྱབ། །སྤྱན་རས་གཟིགས་དང་མཉམ་པར་གྲགས། །སྔགས་འཆང་རང་བྱུང་རྡོ་རྗེ་ཡང༌།

།ད་རེས་སྐྱེ་བ་འདི་ཉིད་ལ། །རྣམ་འཕྲུལ་ཆ་ལུགས་བསམ་མི་ཁྱབ། །ཕྱི་ནང་གཉིས་ཀྱི་གྲུབ་མཐའ་དང༌། །ཤེས་དང་ཤེས་བྱའི་ཚོགས་རྣམས་ལ། །མཐོང་དང་ཐོས་པ་ཙམ་གྱིས་ཀྱང༌། །བདེ་གཤེགས་བཀའ་ལ་ལུང་ཆེན་ཐོབ། ། ཕྱོཌ་བཅུའི་ཞིང་ཁམས་མཐའ་ཡས་ན། །རྒྱལ་བ་རྣམས་ཀྱིས་ཆོས་གསུངས་པ། །རླུང་སེམས་གཉིས་ཀྱི་འདུས་ཚུལ་གྱིས། །མཐོང་དང་ཐོས་སྙམ་བྱེད་པ་བྱུང༌། །རྨོངས་པ་མེད་པའི་མཁས་པར་གྲགས། །རེས་འགའ་དབེན་པར་སྒྲུབ་པ་བྱེད། །ཉན་ཐོས་དྲང་སྲོང་ཚོགས་དང་འདྲ། ། རེས་འགའ་གཡེངས་པས་རྒྱལ་ཁམས་བསྐོར། །སྤྲིན་དང་བར་སྣང་གློག་དང་འདྲ། །རེས་འགའ་འགྲོ་དྲུག་སྨིན་གྲོལ་མཛད། །རྒྱལ་བ་རྣམས་དང་མཛད་སྤྱོད་བསྟུན། །འཛམ་གླིང་བདག་པོ་ཀུན་གྱི་རྗེ། །ལྕགས་ཀྱི་འཁོར་ལོས་སྒྱུར་རྒྱལ་གྱི། །དབང་སྒྱུར་དབང་བསྐུར་མཆོག་ཏུ་གྱུར། །མི་ཡི་བདག་པོའི་བདག་པོ་འདྲ། །འཛམ་གླིང་དམག་དཔོན་ཆེན་པོ་ཡིས། །དབང་བསྐུར་མངའ་བདག་གསོལ་བས་ན། །དམག་དཔོན་གྱི་ཡང་དམག་དཔོན་འདྲ། །སྐད་རིགས་མི་གཅིག་ཡུལ་རྣམས་སུ། །སྐུ་གསུང་ཐུགས་ཀྱི་གཙུག་ལག་ཁང༌། །འགྲན་མེད་ཁྱད་པར་འཕགས་པའི་ཚོགས། །གཞི་དང་མཆོད་པ་བསམ་མི་ཁྱབ། །ཆོས་རྒྱལ་མྱ་ངན་མེད་པ་ཡི། ། མཛད་སྤྱོད་ཕྱག་རྗེས་ཉིད་དང་མཚུངས། །ལས་རྒྱུན་གཅོད་པའི་མཛད་པ་དང༌། །ཆོ་འཕྲུལ་མངོན་འབྱུང་ཐེག་པ་འདྲ། །ད་ལྟ་སྐྱེ་བ་འདི་ཉིད་ལ། །གནས་དགོན་འདུག་མལ་གྲངས་མང་ཞིང༌། །ཆོས་ཁྲི་ཕྱག་རྟགས་ཞབས་རྗེས་སོགས། །ཡུལ་ཁམས་ཁྱབ་ཅིང་གྲངས་མང་བ། །སྐུ་གསུམ་ངོ་སྤྲོད་ཕྲིན་ལས་ཀྱིས། །སྨིན་གྲོལ་འགྲོ་དོན་བསམ་མི་ཁྱབ། །ཐེག་དགུ་ཆོས་ཀྱི་འཁོར་ལོ་ཡི། །ཟབ་མོའི་གདམས་ངག་བསམ་མི་ཁྱབ། །ཕྱི་མའི་མུ་མཐར་ཐུག་གི་བར། ། སྨིན་གྲོལ་འགྲོ་དོན་རྒྱུན་མི་འཚད། །གདུལ་བྱ་རབ་འབྲིང་ཐ་མ་སོགས། །འབྲེལ་པ་ཐོགས་ཚད་ཐར་ལམ་འདྲེན། །སྨིན་གྲོལ་བུ་སློབ་མཐའ་ཡས་པས། །འགྲོ་དོན་རྒྱུན་ཆད་མེད་པར་མཛད། །སྤྲུལ་སྐུ་འཇིག་རྟེན་བྱོན་པ་བཞིན།

།འགྲོ་བའི་འདྲེན་པ་གྲངས་མཐའ་ཡས། །གང་ན་འདུག་པའི་ཡུལ་རྣམས་ཀྱང༌། །མཆོད་རྟེན་ལྟ་བུར་བྱིན་བརླབས་ཤིང༌། །དཔའ་བོའི་ཚོགས་དང་མཁའ་འགྲོའི་ཚོགས། །དམ་ཅན་དང་ནི་ལྷ་ཀླུའི་ཚོགས། །བཀའ་ཉན་དམ་ལ་བཏགས་པའི་ཕྱིར། །གནས་མཆོག་བྱིན་གྱིས་རློབ་པ་དང༌། །བཀའ་སྲུང་བསྟན་པ་བསྲུང་བའི་ཕྱིར། །བྱིན་རླབས་ཅན་གྱི་གནས་མཆོག་ཏུ། །སྨིན་གྲོལ་འགྲོ་དོན་རྒྱུན་མི་འཆད། ། སེམས་དཔའ་རང་བྱུང་རྡོ་རྗེ་ཡི། །ལུགས་མ་རས་བྲིས་གཟུགས་བརྙན་སོགས། །གང་དང་གང་གིས་མཐོང་བ་དང༌། །མོས་ཤིང་མཆོད་པར་གྱུར་པ་ཡང༌། །རིམ་གྱིས་སྨིན་གྲོལ་འགྲོ་དོན་འབྱུང༌། །རྒས་དང་རྒུད་དང་ན་ལ་སོགས། །སེམས་ཅན་མོས་པ་སྣ་ཚོགས་ལ། །ལྟས་ནི་དུ་མ་སྟོན་པར་བྱེད། །དེས་ཀྱང་འགྲོ་དྲུག་ལམ་སྣ་འདྲེན། །རྣལ་འབྱོར་རང་བྱུང་རྡོ་རྗེ་ཡང༌། ། ཡེ་ཤེས་རྒྱ་མཚོ་ཀྱེ་རྡོར་གྱི། །གསང་བ་སྐུ་བརྒྱད་དོན་རྟོགས་པས། །སྐྱེ་བ་མེད་ཀྱང་སྐྱེ་ཚུལ་སྟོན། །གནས་པ་མེད་ཀྱང་གནས་ཚུལ་སྟོན། །འགྲོ་འོངས་མེད་ཀྱང་འགྲོ་དང་འོངས། །འཆི་བ་མེད་ཀྱང་འཆི་ཚུལ་སྟོན། །ད་ལྟར་སྐྱེ་བ་འདི་ཉིད་ཀྱི། །ཆོ་འཕྲུལ་རྣམ་འཕྲུལ་མཛད་སྤྱོད་དེ། །གཟུགས་ཅན་མི་ཡི་མཐོང་སྣང་ཙམ། །གཟུགས་མེད་འགྲོ་བའི་ཚོཌ་རྣམས་ལ། །སྨིན་གྲོལ་ཅི་མཛད་སུ་ཡིས་ཤེས། །སྔགས་འཆང་རང་བྱུང་རྡོ་རྗེ་ཡི། །ད་ལྟར་སྐྱེ་བ་འདི་ཉིད་ཀྱི། ། ཆ་ལུགས་རྣམ་འགྱུར་ཅུང་ཟད་བྲིས། །ལུས་སེམས་གཉིས་ཀྱི་སྒྱུ་ལུས་འཇིག །དེ་དང་དེ་ཡི་དུས་ཉིད་དུ། །གནམ་ས་གཉིས་ལ་དག་སྣང་སྟོན། །གདུལ་བྱ་རབ་འབྲིང་ཐ་མ་ལ། །གོ་དང་རྟོགས་ཚུལ་སྣ་ཚོགས་འཆར། །རབ་རྣམས་དེ་ཉིད་ཆོས་སྐུར་སྟོན། །འབྲིང་རྣམས་ལོངས་སྐུ་བདེ་ཆེན་འཆར། །ཐ་མ་སྤྲུལ་སྐུ་མངོན་ཞེན་ལྡོག །སྔགས་འཆང་རང་བྱུང་རྡོ་རྗེ་ཡི། །འདི་ཕྱི་གཉིས་ཀྱི་ས་མཚམས་སུ། །སྨིན་གྲོལ་ཕྲིན་ལས་བསམ་མི་ཁྱབ། །ཨིནྡྲ་བྷཱུ་ཏི་ལ་སོགས་པ། ། ཡེ་ཤེས་གསང་བ་སྐུ་བརྒྱད་ཀྱི། །དག་སྣང་ལྷ་ཚོགས་ཕྱོགས་མེད་འཆར།

།གསང་བ་སྐུ་བརྒྱད་རྣལ་འབྱོར་ཚོགས། །སྐྱོ་དུབ་མེད་པར་སྒོམ་སྒྲུབ་མཛོད། །དབུགས་ཕྱིན་རྩལ་ཆེན་རྫོགས་ལགས་ན། །གཟུགས་སྐུ་གདུལ་བྱའི་གྲངས་དང་མཉམ། །འགྲོ་དོན་མི་འབྱུང་དོགས་མ་མཆིས། །ཡིད་དང་མཐུན་པར་སྒོམ་སྒྲུབ་མཛོད། །རང་མ་སྨིན་པའི་འགྲོ་དོན་དེ། །ལོང་བས་ལོང་བ་ཁྲིད་པ་འདྲ། །སྐུ་གསུམ་ངོ་སྤྲོད་སྩལ་རྫོགས་ན། །སྐུ་ལྔའི་སངས་རྒྱས་རང་ཉིད་ཡིན། །ཉི་མ་འཆར་བའི་དཔེ་བཞིན་དུ། །འདི་དོན་གང་གིས་རྟོགས་ཤིང་གོམས། །འགྲོ་དྲུག་མ་རིག་མུན་པ་སེལ། །སེལ་བྱེད་མེད་པ་ཨེ་མ་ཧོ། །སྔགས་འཆང་རང་བྱུང་རྡོ་རྗེ་ནི། །

ཚེ་རབས་མང་པོའི་སྔོན་རོལ་ནས། །ཐེག་དགུ་ཆོས་ཀྱི་འཁོར་ལོ་ཡི། །དགོངས་པ་མཆོག་དུ་གྱུར་བ་ནི། །གསང་མཆོག་རྡོ་རྗེ་ཐེག་པ་སྟེ། །དེ་རྣམས་ཀུན་གྱིས་བཅུད་བསྡུས་པ། །ཐབས་དང་ཤེས་རབ་དབྱེར་མེད་པ། །སངས་རྒྱས་རྒྱ་མཚོ་ཀྱཻ་རྡོར་ཏེ། །སྐུ་གསུམ་ངོ་སྤྲོད་གནད་དང་ལྡན། །དེ་ཡི་སྒྲ་དོན་མཆོག་གྱུར་པ། །སྐུ་གསུམ་སྐུ་བཞི་སྐུ་ལྔ་ཡི། །ངོ་སྤྲོད་གྲངས་མཐའ་ཡས་པ་ཡིས། །གཞི་རྟོགས་ལམ་རྟོགས་འབྲས་བུ་རྟོགས། །ལྷན་སྐྱེས་ཡབ་ཡུམ་དཀྱིལ་འཁོར་དུ། ། འགྲོ་དྲུག་བར་དོར་བཅས་པ་རྣམས། །སྐད་ཅིག་ཉིད་ལ་སྨིན་གྲོལ་མཛད། །རྣལ་འབྱོར་རང་བྱུང་རྡོ་རྗེ་ནི། །འདི་ནས་མི་སྣང་གྱུར་བའི་ཚེ། །ཆོས་སྐུ་དྲི་མེད་མཉམ་རྗེས་མེད། །གནས་ལུགས་རང་ས་ཟིན་པས་ན། །ཡེ་ཤེས་རྒྱ་མཚོ་མཐའ་ཡས་པ། །དུས་གསུམ་དུས་མེད་རྒྱུན་བར་གནས། །ལོངས་སྐུ་བདེ་ཆེན་རྩལ་རྫོགས་པས། །འགྲོ་དྲུག་སེམས་ཅན་མ་ལུས་ཀྱི། །བྱ་བྱེད་ཚོགས་དང་སྣང་བའི་ཚོགས། །གསང་བ་སྐུ་བརྒྱད་དཀྱིལ་འཁོར་དུ། །རང་བཞིན་ལྷུན་གྱིས་གྲུབ་པར་འཆར། །སྤྲུལ་སྐུ་ཐོགས་མེད་དབང་ཐོབ་པས། །འགྲོ་དྲུག་བར་དོར་བཅས་པ་ལ། །སྤྲུལ་སྐུ་ཐོགས་མེད་ཆར་བཞིན་འབེབས། །དེ་རྣམས་མ་ལུས་ཐམས་ཅད་ཀྱི། །གཤིས་དབྱིངས་དང་ནི་རང་བཞིན་དང༌། །ངོ་བོ་མཚན་ཉིད་ལ་སོགས་པ། །སྐུ་བཞི་འདུ་འབྲལ་མེད་པར་རྫོགས། །རྫུ་འཕྲུལ་ཆོ་འཕྲུལ་སྣ་ཚོགས་ཀྱིས། །འབྲེལ་པ་ཐོགས་དང་མ་ཐོགས་བཅས།། སྨིན་གྲོལ་ཕྲིན་ལས་ཆེན་པོ་ནི། །གསང་དབང་མཚན་ཉིད་ལྡན་པ་དང༌། །ཤེས་རབ་ཡེ་ཤེས་ཕྱོགས་མེད་སྦྱོར། །དབང་གསུམ་མཚན་ཉིད་ལྡན་པར་བསྐུར། །དུག་ལྔ་རྡོ་རྗེ་རིགས་ལྔ་སྟེ། ། ལྔ་འདུས་དབང་བཞི་བསྐུར་ཐོབ་མེད། །སྔགས་འཆང་རང་བྱུང་རྡོ་རྗེ་ནི། །དུས་གསུམ་དུས་མེད་ཕྱོགས་མེད་འབྱུང༌། །མ་མོ་སྲིད་པའི་རྒྱུད་ལུང་ལས། །ང་ནི་དུས་གསུམ་སྔར་ཡང་བྱུང༌། ། ང་ནི་དུས་གསུམ་ཕྱིས་ཀྱང་འབྱུང༌། །ང་ནི་དུས་གསུམ་ད་ལྟ་བཞུགས། །གསུངས་པ་ལྟར།

ཡེ་ཤེས་གསང་བ་སྐུ་བརྒྱད་ཀྱི། །མཛད་པ་ཕྲིན་ལས་ལུང་བསྟན་པ། །ང་ཡིས་གོམས་འདྲིས་རྩལ་རྫོགས་ཕྱིར། །དེང་ནས་བཟུང་སྟེ་ཕྱི་མའི་མཐར། །སྨིན་གྲོལ་སྣ་ཚོགས་འབྱུང་བ་འདྲ། ། ལུང་བསྟན་སྐྱེས་བུ་གསུམ་པོ་དང༌། །དཀྱིལ་འཁོར་མཁའ་འགྲོའི་ཚོགས་བཅས་ཀྱི། །རྒྱུད་ལུང་མན་ངག་བསྒྲུབ་པ་ཡི། །གདུལ་བྱར་གྱུར་པ་ཐམས་ཅད་ལ། །བར་དོ་རྨི་ལམ་དངོས་སུ་ཡང༌། །དབང་བསྐུར་བྱིན་རླབས་ལུང་བསྟན་ཅིང༌། །ལུས་ངག་ཡིད་གསུམ་སྣང་བ་བཞི། །སྐུ་གསུམ་སྐུ་བཞི་ངོ་སྤྲོད་འགྱུར། །བརྒྱུད་པ་མཆོག་གྱུར་འདི་ཉིད་ལ། །སྔགས་འཆང་རྣལ་འབྱོར་དཔག་མེད་འབྱུང༌། །རྒྱུད་ལུང་མན་ངག་ཐམས་ཅད་ཀྱིས། །ཕྱོགས་མེད་ཁྱབ་པར་ཐེ་ཚོམ་མེད། །སྐུ་གསུམ་ངོ་སྤྲོད་གནད་མཆོག་འདི། །མཐོང་ཐོས་དྲན་པའི་སྐལ་ལྡན་རྣམས། ། ཡུན་མི་རིང་བར་སྨིན་གྲོལ་ཞིང༌། །སྤྲང་པོ་ས་འོག་ཤི་གྱུར་ཀྱང༌། །རྟགས་ནི་ནམ་མཁའ་ཉིད་ལ་འབྱུང༌། །ལུས་ཀྱི་ལྷག་མ་སྐུ་གདུང་འགྱུར། །སྐྱེ་བོ་ངོ་མཚར་སྐྱེ་བར་འགྱུར། །དུས་གསུམ་དུས་མེད་ཐམས་ཅད་ཀྱི། །སྐལ་ལྡན་རྣམས་ཀྱིས་མཁྱེན་མཛོད་ཅིག །ཅེས་གསུངས་པ་ལྟར་རོ།། རྗེ་ཉིད་ཀྱིས་ཕྱི་ནང་གི་གྲུབ་མཐའ་དང་ཐེག་པ་སྣ་ཚོགས་པ་རྣམས་ཀྱང༌། རྡོ་རྗེ་ཐེག་པའི་ངེས་གསང་སྙིང་པོའི་དོན་ཁོ་ན་ལ་གཞོལ་ཞིང་འབབ་པར་འགྱུར་བའི་བསྟན་བཅོས་ཀྱི་རིམ་པའང་བཀའ་འགྱུར་རོ་འཚལ་གཉིས་འགྱུར་ཙམ་བསྟན་ཅིང༌། དེ་དག་གི་གླེང་གཞི་དང་འབྲེལ་བའི་རྣམ་ཐར་མང་པོ་འཐོར་ནས་ཡོད་པར་གསུང་སྟེ། རྣམ་ཐར་དུས་གསུམ་དུས་མེད་གཅིག་ཏུ་རྟོགས་ཤིང་རྩལ་ཆེན་རྫོགས་པའི་གླེང་གཞི་ལས། ད་ལྟར་གྱི་དུས་སུ་མིང་ཡོངས་སུ་གྲགས་པ་ཀརྨ་པས་རབ་འབྱམས་བཀའ་ལ་ལུང་ཆེན་ཐོབ་ནས། བསྟན་པ་རྒྱ་མཚོ་མཐའ་ཡས། ཡེ་ཤེས་མཐའ་ཡས་མན་ཆོད་ཚིགས་བཞི་ཚིགས་སུ་བཅད་པ་ཡན་ཆད་ལ་འགྱུར་རོ་འཚལ་གཉིས་ཙམ་འཛམ་གླིང་ཁྱབ་པར་བསྟན་ཅིང་བསྡུས་པ་ཡིན་པའི་ནང་ན། གླེང་གཞི་རྣམ་ཐར་མང་པོ་འཐོར་ནས་ཡོད་པ་སྟེ།

ཀོར་ཙེ་ཀོར་ཙེ་ཡང་རྣལ་འབྱོར་རང་བྱུང་རྡོ་རྗེའི་རྣམ་ཐར་གླེང་གཞི་རྒྱས་བསྡུས་མང་པོས་ཡུལ་ཁམས་ཁྱབ་ནས་ཡོད་པ་ལ་ཚད་གཞལ་བཟུང་དུ་མེད་པ་ཡིན། ད་ལྟར་གྱི་རྗེ་དུས་གསུམ་མཁྱེན་པ་དང༌། ཀུན་མཁྱེན་རང་བྱུང་རྡོ་རྗེ་ཐ་དད་མེད་པའི་གདུལ་བྱ་ལྕགས་ཀྱི་འཁོར་ལོས་སྒྱུར་བ་གསུམ་གྱི་གླེང་གཞི་གླེང་སློང་རྣམ་ཐར་འདི་རྣམས་འཛམ་བུ་གླིང་པ་འདི་རྣམས་ཀུན་གྱིས་ཤེས་ཤིང་ཐོས་པ་དང༌། སྐད་རིགས་མི་གཅིག་པ་སུམ་བརྒྱ་དང་དྲུག་ཅུ་ལ་མངོན་དུ་གྱུར་ཅིང་ལྐོག་ཏུ་མ་གྱུར་པ་དཔང་པོ་དམ་པ་ཡོད་པ་སྟེ། སྤྲིན་མེད་ནམ་མཁའ་ལ་ཁྲི་གདུགས་ཤར་བ་ལྟ་བུའོ། །ཞེས་གསུངས། ཆུ་རྟ་ལོ་ནས་བརྩམས་ཏེ་མྱ་ངན་ལས་འདའ་བར་བཞེད་པའི་གསུང་མང་དུ་བྱོན། དེའི་ཚེ་གྲུབ་ཐོབ་ཆེན་པོ་ཨོ་རྒྱན་པ་དགུང་ལོ་ང་གསུམ་པ་ཞིག་དབུས་གཙང་གི་འགྲོ་དོན་ཆེན་མོ་ལ་བྱོན། གཙང་ཕྱོགས་སུ་ཐན་མོ་ཆེ་བྱུང་བ་གར་ཕེབས་སུ་ཆར་པ་བབས་པས་ཞི་བར་མཛད། དྲག་པོའི་སྦྱིན་སྲེག་གིས་འགེགས་ཐམས་ཅད་འདུལ་ཞིང་བྱོན། རོང་ཆེན་དང་སིལ་མ་ལ་ནས་འབྱོན་པར་དགོངས། སྟག་གྲུ་ཁར་ཕེབས་ཚེ་ད་རེས་རིན་པོ་ཆེ་ཀརྨ་པ་མཇལ་དགོས་པར་འདུག་གསུང་ནས་གཙང་པོ་བྱང་ལ་བྱོན། གྲུབ་ཐོབ་ཆེན་པོས་ཀྱང༌། ཀྱེ་མཚུར་ཕུ་བ་ཁ་འཁྱག་ནམ་ལངས། གྲུབ་ཐོབ་ཨོ་རྒྱན་པ་གནམ་ས་གཉིས་ཀྱི་ཀ་བ་ལྟ་བུ་དེ་འབྱོན་ཞིང་འདུག་གསུང་ནས་གྲབ་ཡུལ་ཆེར་བྱས། ཨཽཌྱན་པའི་གསུང་ནས་ཀརྨ་པའི་གྲཱ་པ་རྣམས་བྲེལ་བདོ་འདུག་གཅགས་མལ་གྱིས་གསུང་ནས་ལམ་ཞིག་ཏུ་གཅགས་མལ་མཛད། ཡང་བྱོན་ཏེ་དབུ་རི་བརྒལ་བར་བཞུགས་ནས་མངོན་མཁྱེན་ཨེ་འདུག་ལྟའོ་གསུང་ནས་མཚན་འགྲོས་ཀྱིས་བཏེག གྲུབ་ཐོབ་ཆེན་པོས་མཁྱེན་ནས་ཐོ་རངས་བསུ་བ་རྣམས་བཏང་བ་བྱམས་པ་ཆོས་ཁྲིར་མཇལ་བས་ཨཽཌྱན་པའི་ཐུགས་རྒྱལ་དང་པོ་ཆག །ཕྱིར་གཟིམ་སྦྲ་ཆེན་མོ་ལ་བཞུགས་ནས་རིན་པོ་ཆེའི་གཟྀམ་ཁང་ན་རྟེན་མཆོད་བཀོད་པ་འདི་ལྟར་འདུག་གསུངས་པས་མཚུར་ཕུ་བ་རྣམས་མོས།

ནང་དུ་ཕེབས་ཏེ་གུས་པས་གྲུབ་ཐོབ་ཆེན་པོའི་ཞབས་ལ་ཕྱག་མཛད། སྟན་བཟང་པོ་བཤམས་པ་ལ་བཞུགས། གྲུབ་ཐོབ་ཆེན་པོས་ཁྱེད་དཔོན་སློབ་རྣམས་ངས་དཀྲུགས་པ་འདྲ་བ་ཞིག་བྱའམ་གསུངས་པས་མཛད་པར་ཞུ་གསུངས། དེ་མ་ཐག་ཏུ་རླུང་དང་ལྟ་སྟངས་མཛད་པས་གྲུབ་ཆེན་བ་དཔོན་སློབ་ཐམས་ཅད་ཉམས་འུར་ཏེ་བཀྲབས་པས་ད་སྡོད་གསུངས་ཏེ་ཐུགས་རྒྱལ་གཉིས་པ་ཆག །དེ་ནུབ་དཔོན་སློབ་ཀུན་གྱིས་ཚོགས་མཆོད་མཛད་པའི་ཤ་ཟན་རྣམས་ཁྱིས་ཁྱེར་བ་མ་ཚོར། ནང་པར་དྲུང་དུ་ཚ་བ་ལ་བྱོན་པའི་ཚེ་རིན་པོ་ཆེའི་གསུང་གིས་ཁྱེད་རྣམས་ཀྱི་ཚོགས་རྫས་ཁྱིས་བྲོས་པ་ཨེ་ཚོར་གསུངས། ད་ལྟ་བོད་ན་ཁྱེད་པས་གྲུབ་ཐོབ་ཆེ་བ་མེད་ཨང་གསུངས། དེ་ཙམ་གྱི་རློམ་པ་མི་བདོག་ཞུས་པས། འོ་ན་ཁྱེད་ཀྱིས་ཨ་སུ་རའི་བྲག་ཕུག་ཏུ་བླངས་པའི་མགུར་དེ་ལོང་དང་གསུངས། དེར་ཐུགས་རྒྱལ་རྩ་བ་ནས་ཆག །ཨེ་ཨཽཌྱན་པ་ཁྱེད་སིལ་མ་ལ་ནས་འགྲོ་ཆིས་འདུག་སྟེ་ངའི་བྱང་ཆུབ་ཀྱི་སེམས་ཀྱིས་རང་དབང་མེད་པར་བཀུག་པ་ཡིན་ཨི་ཤེས་གསུངས། ཀ་ཏོ་ར་ནས་ཀྱིས་བཀང་བ་རྒྱལ་བ་རྒྱ་མཚོའི་སྦ་ལྕག་གིས་དཀྲུགས་ནས་སྤྱི་བོར་བཞག་སྟེ་དབང་བསྐུར། ཞག་གསུམ་དུ་གདམས་ངག་མཐའ་ཡས་པ་གནང༌། ཁྱེད་ཀྱི་བརྒྱུད་པ་ལ་ཞྭ་ནག་ཅན་དུ་མཆི་ཞུས་པས། སྤྱིར་གང་བྱས་ཉན། གྱ་པ་གངས་པས་གུ་བ་བྱས། དེའི་སྐྱེ་མཆེད་ལ་བརྟེན་ནས་ཞྭ་ནག་པོ་གྱོན་པའི་བརྒྱུད་པ་ཆད། འོན་ཀྱང་ད་དུང་ཉི་མ་ནུབ་ཕྱོགས་ནས་ཞྭ་ནག་པོ་གྱོན་པ་ཞིག་ཡོང་བ་ཡིན་གསུངས། འདི་ནི་རྗེ་རང་བྱུང་བ་ལུང་བསྟན་པ་དང༌། སྤྱིར་གྱ་པ་གངས་པའི་མཛད་པ་ལ་རྗེ་དུས་མཁྱེན་མ་མཉེས་པས་བར་དེར་སྤྲུལ་སྐུ་ཅུང་ཟད་འགྱངས་པ་ལ་དགོངས་པ་ཡིན་ནོ།། དེ་ནས་གནང་སྦྱིན་བཟང་པོ་མཛད། བསྲེ་འཕོའི་ཞལ་གདམས་དང་སྐུ་གསུམ་ངོ་སྤྲོད་སོགས་ཀྱི་ཕྱག་དཔེ་ཁྱད་པར་བ་དང༌། །དབུ་ཞྭ་ཞྭ་ནག་ཅིག་གཏད་དེ་འདི་རྣམས་ཁྱེད་ཀྱིས་མགོ་འདོན་བྱེད་དགོས་པ་ཞིག་ཡོང་བས་དེ་ལ་གཏོད། ཁྱེད་འདི་ནས་ལྷོ་ཕྱོགས་སུ་སོང་དང་འགྲོ་དོན་རྒྱ་ཆེན་པོ་འགྲུབ།

ང་རང་མྱུར་དུ་ཕྲད་དོ་གསུངས། སྐུ་ཚེ་འདི་ལ་ཞག་གསུམ་ཁོ་ན་ལས་མ་མཇལ་ཡང་ཕ་དང་བུ་འཕྲད་པ་ལྟ་བུར་གྱུར། གྲུབ་ཐོབ་ཨཽཌྱན་པས་ཀྱང་དེ་ཕྱིན་རྗེ་རྒོད་ཚང་བ་དང་ཐ་མི་དད་པའི་རྩ་བའི་བླ་མར་འཛིན། སྤྱིར་ཐུགས་རྒྱུད་ཐ་མི་དད་པའི་སྐུའི་བཀོད་པའང་ཡིན་པར་སྣང་ལ་བརྒྱུད་པ་གཏད་ཅིང་ཕྱིས་ལམ་བར་ཀུན་དུའང་གདམས་ངག་གི་ཤོག་དྲིལ་ཡང་ཡང་དུ། གྲུབ་ཐོབ་ཆེན་པོ་ཐེགས་འཕྲལ་ཞིག་ཏུ་མང་ཡུལ་གྱི་གངས་ཞུར་མོའི་མདུན་ཕྱོགས་ཀྱི་མི་མང་པོ་ཇོ་བོ་བསྐོར་བ་ལ་འོངས་ཏེ། ལམ་གཞུའི་ཕུ་ནས་གྲུབ་ཐོབ་ཆེན་པོ་མཇལ་དུ་འོངས་པ་རྣམས་ལ་ཆོས་དང་བྱིན་རླབས་གནང༌། དེའི་ནང་ནས་དོ་ཧ་དང་རྙིང་མ་དང་ཞི་བྱེད་རྒྱུད་ཕྱི་ལ་མཁས་པའི་སྟོན་པ་ཆོས་དཔལ་བྱ་བ་སྙོམས་ཆུང་ཞིག་ཡོད་པ་ལ་ཁྱོད་ཅུང་ཟད་སྡོད་གསུངས། ཟས་གོས་དང་གནང་སྦྱིན་བཟང་པོ་མཛད་ནས་ད་ཁྱོད་ལ་གནས་ཚང་ཞིག་གཡར་དགོས་པར་འདུག་པས་དེ་ཐོང་ཞིག་གསུངས། ཁོང་གིས་ཀྱང་མ་གོ་བར་གཞན་ལ་སྨྲས་པས་ཁྱོད་རང་གར་སྡོད་མེད་པ་ལ་གནས་ཚང་གར་འོང་ཟེར་ནས་བཞད་གད་དུ་སོང་སྐད། རྣམ་ཐར་ཞལ་ཆེམས་མ་ལས། མིང་ཡོངས་སུ་གྲགས་པ་ཀརྨ་པའང་སྐྱེ་བ་འདི་ཉིད་ལ་ཨར་ཏ་ཧོར་གྱི་རྒྱལ་ས་ན་འདུག་པའི་དུས་སུ། རླུང་སེམས་བུམ་པ་ཅན་ལ་འབྲིང་ཙམ་དུ་དབང་ཐོབ་ཀྱང་སྣ་ཚོགས་རྐྱེན་གྱི་དབང་གིས་ལུས་སེམས་འབྲལ་བའི་སྔ་ལྟས་མང་དུ་འདུག་ནས། མཚུར་ཕུ་འདིར་གསེར་ཡིག་པ་མགྱོགས་པ་བཏང་ཞིང༌། དཔལ་ལྡན་འབྲས་སྤུང་གི་མཆོད་རྟེན་ཞིག་མྱུར་དུ་བཞེངས་བྱས་པས་འདི་ན་འདུག་པ་རྣམས་ཀྱིས་བཞེངས་ཟིན། བླ་མ་ཡི་དམ་ཌཱ་ཀི་ཕྱི་ནང་གསང་གསུམ་གྱི་ཚོགས་ཀྱིས་བསྐུལ་ནས། རྒྱལ་པོ་རྒྱལ་བརྒྱུད་ཀྱི་མཛོད་རྣམས་ཀྱང་དཀོན་མཆོག་མཆོད། སེམས་ཅན་ལ་སྦྱིན་པ་རྒྱ་ཆེན་པོ་བཏང་ནས། འཆི་རྐྱེན་ཚོགས་གཉིས་སུ་རྫོགས་པ་མིན་ན། ཀརྨ་པའི་རུས་བུ་མཆོད་རྟེན་འདིའི་ནང་དུ་བཞག་སྙམ་པས། ན་ནིང་ཕྱིས་རྟེན་མང་པོ་བཞུགས་ཤིང་རབ་གནས་བྱས་པ་སྟེ།

ད་རུང་ཡང་ཀརྨ་པའི་རུས་བུ་ཆ་གཅིག་འདི་ན་བཞག་པ་ཡིན་པའི་ཕྱིར་ན། ས་རྡོ་ཤིང་གསུམ་ལས་བྱས་པའི་མཆོད་རྟེན་གཞན་མི་དགོས་ཐམས་ཅད་ཀྱིས་ཤེས་པར་མཛོད། དེའི་རྗེས་སུ་རླུང་སེམས་བུམ་པ་ཅན་ལ་དབང་ཐོབ་ཀྱང་གཞན་སྣང་རྐྱེན་གྱིས་བསྐུལ་ནས། འཛམ་གླིང་བདག་པོས་གསུང་གི་འཁོར་ལོ་དྲག་པོར་བསྐོར་བ་དེ་ལུས་སེམས་འབྲལ་བའི་སྔ་ལྟས་མཐའ་ཡས་པ་བྱུང་བ་ལས། འཇིགས་པ་མེད་པའི་དབྱིངས་སུ་བླ་མ་ཡི་དམ་མཁའ་འགྲོ་དཔལ་ལྡན་ལྷ་མོ་རང་བྱུང་ཡེ་ཤེས་ཀྱི་དབྱིངས་སུ་གསོལ་བ་བཏབ་པ་ནི་འདི་འདྲ་སྟེ། མ་གཅིག་ལྷ་མོ་དཔལ་ལྷ་མོ།། སངས་རྒྱས་བསྟན་པ་བདག་གིས་བསྲུང༌།། འགྲོ་དྲུག་ལམ་སྣ་བདག་གིས་དྲངས།། འཆི་མེད་ཚེ་ཡི་དངོས་གྲུབ་སྩོལ།། ཞེས་ཐུགས་དམ་གྱི་རྒྱུད་བསྐུལ་བ་ཙམ་གྱིས་ཕྲིན་ལས་རྣམ་བཞིའི་ལྟས་དངོས་སུ་ཡུལ་ཁམས་མང་པོར་བྱུང་ནས། འཆི་རྐྱེན་ལས་རབ་འབྱམས་སུ་གྲུབ་པའི་ལྟས་དངོས་གྲུབ་སྣ་ཚོགས་སུ་ཤར་ནས། ལྷ་ཆེན་པོ་འཛམ་གླིང་རྒྱན་གྱི་དབུ་མཛད་སྐུ་གསུང་ཐུགས་ཀྱི་རྟེན་མཐའ་ཡས་པ་དབུས་གཙང་ཁམས་གསུམ་ཁྱབ་པར་བཞེངས་ཤིང༌། སྒྱུ་མ་ལྟ་བུས་རྣམ་པར་འཕྲུལ་ནས་འཆི་རྐྱེན་སྣ་ཚོགས་འགྲོ་དོན་ལྷུན་གྱིས་གྲུབ་པའི་རྒྱུ་རྐྱེན་འཁོར་ལོ་བསྐོར་བའོ།། དེའི་རྗེས་སུ་དབུས་གཙང༌། རྗེ་དུས་མཁྱེན་པའི་གདན་ས་མཚུར་ཕུར་ཕྱིན་ནས་རིང་ཞིག་ལོན་པའི་དུས་ན། ཕྱི་ནང་གསང་གསུམ་དེ་ཁོ་ན་ཉིད་ཀྱི་ལས་དང་ཉོན་མོངས་བག་ཆགས་ཀྱི་སྒྲིབ་པ་ཆ་ཕྲའུ་ལ་སོགས་པ་རྣམས་རེ་དོག་མ་རིག་པའི་རྒྱུ་ཆ་ཕྲའུ་དང་རྐྱེན་བཟང་ངན་སྣ་ཚོགས་བདུད་བཞིའི་རྒྱན་དུ་ལྡང་ནས། རྗེ་བཙུན་མི་ལ་ལ་བདུད་དང་འདྲེའི་དམག་གི་ཚོགས་ཀྱི་ཉམས་སྣང་སྣ་ཚོགས་འཆར་བ་བཞིན་དུ། རྟོགས་ལྡན་རང་བྱུང་རྡོ་རྗེ་ཡང་རླུང་སེམས་གཉིས་ལ་དབང་ཐོབ་འཕོ་འགྱུར་མེད་ཀྱང༌། ཕྱི་ནང་བར་གསུམ་རྐྱེན་སྣང་སྣ་ཚོགས་ལུས་སེམས་བྲལ་བའི་སྔ་ལྟས་འགྲོ་དྲུག་བདུད་སོགས་འཇིགས་ཚུལ་སྣ་ཚོགས་ཀྱི་སྣང་བ།

ནད་དང་བགེགས་སོགས་ཡིད་དུ་མི་འོང་བ་སྣ་ཚོགས་བན་བུན་ཙམ་དུ་བྱུང་བ་དང༌། མཐོ་རིས་སྣ་ཚོགས་ཞེན་འཛིན་ཐོབ་པར་རེ་ཞིང༌། བྲལ་གྱི་དོགས་པ་མཐའ་ཡས་པ་རྣམས་ཡུན་རིང་དུ་ཅི་རིགས་པར་འཆི་རྐྱེན་སྣ་ཚོགས་ཅིར་ཡང་སྣང་ཞིང༌། ཐམས་ཅད་རང་སྣང་གཞན་སྣང་གཉིས་ཀར་བྱུང་བ་ལས། རྒྱུ་རྐྱེན་སྣ་ཚོགས་ལྷན་ཅིག་སྐྱེས་པའི་ཡེ་ཤེས་སུ་རྟོགས་ནས་ཆོས་ཐམས་ཅད་ཀྱི་དེ་ཁོ་ན་ཉིད་གཉིས་ཅན་ཐམས་ཅད་གཉིས་མེད་དུ་ལྷན་ཅིག་སྐྱེས་པར་རྩལ་རྫོགས་ཤིང༌། ཞག་བཞི་བཅུའི་བར་དུ་རང་སྣང་དུ་སངས་རྒྱས་ཞི་ཁྲོ་རབ་འབྱམས་ཀྱི་དཀྱིལ་འཁོར་ཞིང་ཁམས་ཆོས་ཀྱི་དབྱིངས་དང་མཉམ་པར་རང་ཉིད་ལ་རྫོགས་ཤིང༌། ཕྱོགས་མེད་དུ་འཕྲོ་ཞིང་འཁྲུལ་པའི་ཉམས་མྱོང་དང༌། མ་རིག་འཁྲུལ་འཁོར་སེམས་ཅན་གྱི་ཚོགས་རྣམས་ཀྱང་ཕྱི་ནང་སྣོད་བཅུད་ཁམས་གསུམ་ཁྱབ་པར་ཉམས་སྣང་ཉམས་མྱོང་མ་རིག་འཁྲུལ་འཁོར་དུ་ཉམས་རྟོགས་གཉིས་སུ་མེད་པར་བསྟན་ན་ཡང༌། རྨི་ལམ་ལ་སོགས་སྐབས་སྐབས་སུ་ཅིར་ཡང་འཆར་ཞིང་ཅིར་ཡང་ཉམས་སུ་མྱོང་བ་སྣ་ཚོགས་སུ་སྣང་བ་རང་སྣང་དུ་བྱུང་བ་སྟེ། དེ་ཡང་ལུས་སེམས་འབྲལ་བའི་སྔ་ལྟས་སུ་འདུག་ཀྱང༌། སྐུ་གསུམ་ལྷུན་གྱིས་གྲུབ། སྐུ་བཞི་འདུ་འབྲལ་མེད་པའི་རྩལ་ཆེན་རྫོགས་པའི་སྔ་ལྟས་ཙམ་དུ་ཐག་ཆོད་ནས། སྔར་གྱི་སྐུ་བཞི་ངོ་སྤྲོད་ཀྱི་གདམས་ངག་ལ་ཡང་སྐུ་གསུམ་ཡིད་བྱེད་ཀྱི་འཕྲོ་འདུ་སྣ་ཚོགས་པར་ཡོད་པར་འདུག་པ་སྟེ། བག་ཆགས་ཡིད་བྱེད་ཀྱི་སྐུ་བཞིར་འཛིན་པའི་སྒྲིབ་པ་ཡོད་པ་ཨི་ཡོད་མ་ཚོར་བར་སྣང་བ་དེ། དེ་ཕྱིན་ཆད་དུ་སྐུ་བཞི་མ་རིག་པ་རང་གིས་རང་རིག་པ། ཆོས་སྐུ་དྲི་མ་མེད་པ་སྐུ་བཞི་འཛིན་པ་ཡིད་བྱེད་སྐུ་གཅིག་ཏུ་ངོ་སྤྲོད་རྟོགས་ནས། བྱེ་བྲག་གང་ཡང་གདོད་མ་ནས་མ་གྲུབ་པར་ངོ་སྤྲོད་རང་བྱུང་ཡེ་ཤེས་སུ་བྱིན་གྱིས་རློབ་པའི་གནད། གདུལ་བྱ་སྣོད་དུ་རུང་བ་དང་མི་རུང་བ་ཐམས་ཅད་ལ་ངོ་སྤྲོད་པའོ།། དེའི་ཚེ་དེའི་དུས་ན་གཞན་སྣང་དུ་ཡང་ཞག་བཞི་བཅུ་ཙམ་ལ་སྐུ་བཞི་ངོ་སྤྲོད་ཀྱི་རྟགས་སྣ་ཚོགས་ནམ་མཁའ་ས་གཞི་བར་སྣང་ལ་བྱུང་ཞིང་འཆར་ནས་ཐམས་ཅད་ཀྱིས་ཀརྨ་པ་

ན་ཞིང་འཆི་བར་འདུག་ཀུན་གྱིས་ཟེར་བར་གདའ་བའི་དུས་སུ་རང་རེའི་བུ་སློབ་རྣམས་ཀྱིས་ཀྱང༌། ནོར་ཡོད་ཚད་རིམ་གྲོ་བྱེད་པ་ཡིན་ཟེར་ཞིང༌། མང་སྐོལ་ལ་སོགས་པ་རྒྱུན་ཆད་མེད་པར་བྱས་ཟིན། རྗེ་བཙུན་མི་ལའི་གསུངས་ལས་ཀྱང༌། གློ་བུར་ཚེ་ལ་འཇིགས་འཇིགས་ནས།། ངས་རླུང་སེམས་གཉིས་ལ་རྟེན་འབྲེལ་བསྒྲིགས།། གསུངས་པ་བཞིན། མིང་ཡོངས་སུ་གྲགས་པ་ཀརྨ་པའང༌། རླུང་སེམས་བུམ་པ་ཅན་ལ་རང་དབང་ཐོབ་པ་མིན་ན་ཤ་ཁྲག་གི་ཕུང་པོ་འདི་ལ་གནས་ཀྱི་བར་དུ་ཇི་ལྟར་དུ་བྱས་ཀྱང་འཆི་བའི་རྐྱེན་དུ་མ་གྱུར་པ་གཅིག་ཀྱང་མེད་པའི་ཕྱིར་ན། སྣ་ཁུང་གི་དབུགས་ཉིད་འགྲོ་ལྡོག་མ་ནུས་པའི་ཚེ་ན་འཆི་ཞེས་བྱ་བ་སྐད་ཅིག་ལ་འབྱུང་ཞིང་འདུག་པའི་ཕྱིར་ན། སྒོམ་ཆེན་པ་ལ་སོགས་པ་ཐམས་ཅད་ཀྱིས་ཤེས་པར་མཛོད། རྟའི་ལོ་འདི་ལ་དཔེར་ན་ཁང་རྒན་ཞིག་ཚང་པ་ཐམས་ཅད་གཡོ་ཞིང་འཁྲུག་པའི་དཔེ་བཞིན་དུ། མིང་ཡོངས་སུ་གྲགས་པ་ཀརྨ་པ་ཡང་རླུང་སེམས་བུམ་པ་ཅན་ལ་ཅུང་ཟད་དབང་ཐོབ་ཀྱང༌། འབྱུང་བཞིའི་ལུས་འདི་ཞིག་ཚད་པའི་སྔ་ལྟས་ཕྱི་ནང་བར་གསུམ་ལ་རྐྱེན་ངན་པ་སྣ་ཚོགས་འབྱུང་ཞིང་འདུག་པ་སྟེ། དཔེར་ན་ཉི་མ་རྒས་ཁའི་གྲིབ་སོ་བཞིན་དུ། བླ་མ་ཆེན་པོ་ཕྱ་ཕུག་པས་མགོ་བྱས་ཡུལ་ཁམས་ཐམས་ཅད་ན་འགྲོ་དོན་བྱེད་ནུས་པའི་བླ་མ་དགེ་བཤེས་བརྒྱ་ཙམ་འདི་ན་ཚོར་བར་མ་ཚོར་བར་འདས་ཟིན། དེ་རྣམས་ཀྱང་ཀརྨ་པའི་ཕྲིན་ལས་འགྲིབ་ཚད་པའི་སྔ་ལྟས་ཡིན་པ་སྟེ། རྟ་ལོ་ཟླ་བ་བརྒྱད་པའི་ཡར་ཚེས་བརྒྱད་ཀྱི་དུས་སུ་རྒྱུ་རྐྱེན་སྣ་ཚོགས་ཀྱིས་བྱས་ནས་བློ་བུར་དུ་བཞུགས་པའི་ཁང་སྒོའི་ཐེམ་ལེན་ལས་དྲག་ཏུ་འགྱེལ་ཞིང་རས་རུས་ཡན་ལག་བརྡབས་ནས། དབུགས་རྒྱུ་བ་ཆད་དུས་སུ་གོམས་པའི་སྟོབས་ཀྱིས་རླུང་བུམ་པ་ཅན་ཁུག་པ་གཅིག་ཟིན། ལུས་སེམས་ཀྱི་སྐྱོན་རྣམས་རང་མལ་དུ་ཚུད་ནས། ཤིན་ཏུ་བདེ་བར་བྱུང་བའི་དུས་སུ་རྩ་ན་ཁོང་གསུམ་འདུག་པ་ལ་སུ་ལ་ཡང་མ་ཟློ་གསང་བྱ་བ་ལས་ལུས་གཡོ་འགུལ་མི་ཤེས་པ་ཞག་མང་རབ་ཏུ་བྱུང་ཞིང༌།

ཞག་སུམ་ཅུ་ཙམ་ལ་ཁྱོག་ལ་འཁྱེར་དགོས་པ་བྱུང་ཞིང༌། ནམ་མཁའ་ས་གཞི་བར་སྣང་ལས་སྐུ་བཞིའི་རྟགས་དང༌། དབྱར་གཞུང་ཆེན་བཞིན་དུ་ནམ་སླ་ཕྱོགས་མེད་དུ་དྲོས་པ་ལ་སོགས་པའི་རྟགས་མང་པོ་འདུག་པ་དེ་རྐྱེན་ངན་དངོས་གྲུབ་ཏུ་འཆར་ཞིང༌། སྲོག་རྩོལ་རླུང་ལ་དབང་ཐོབ་པའི་སྔ་ལྟས་དང༌། རྟགས་སུ་འདུག་པའི་ཕྱིར་ན་དེ་སྔ་རྐྱེན་དང་འཆི་ལྟས་དྲུག་ཙམ་བྱུང་བ་ལས། ད་རེས་ཀྱི་འདི་ཤིན་ཏུ་འཇིགས་ཤིང་བར་ཆད་ཤིན་ཏུ་ཆེ་བར་འདུག །མིང་ཡོངས་སུ་གྲགས་པ་ཀརྨ་པ་མིན་ན་སྐྱེ་བ་འདི་ཉིད་ལ་སྐྱེ་འཆི་དྲུག་ཙམ་གྱི་སྣང་བ་གསུམ་ལ་སོགས་པ་འཆར་བར་འདུག་སྟེ། འཆི་མེད་ཚེའི་དངོས་གྲུབ་རླུང་སེམས་གཉིས་ལ་དབང་ཅུང་ཟད་ཐོབ་པའི་སྔ་ལྟས་ཀྱིས་འབྱུང་བཞིའི་ལུས་སེམས་གཡོ་བ་བརྟན་པར་གྱུར་པའོ།།

བཤད་སྒོམ་དམ་ཆོས་མང་ནའང་རླུང་སེམས་གཉིས་ལ་རྩལ་ཆེན་པོ་མ་རྫོགས་ཀྱི་བར་དུ། སྐྱེ་འཆི་གཉིས་ལ་རང་དབང་མི་ཐོབ་པ་སྟེ། མ་འོངས་པའི་གདུལ་བྱ་ཐམས་ཅད་ཀྱིས་གོ་ཞིང་ཤེས་ནས་སེམས་ཉིད་གཤིས་འགྱུར་བ་མེད་པ་ལས་སྐུ་བཞི་འདུ་འབྲལ་མེད་པར་རྟོགས་ཤིང་རྩལ་རྫོགས་ནས་སྲོག་རྩོལ་རླུང་ལ་རང་དབང་གཞན་དབང་ཐོབ་པར་མཛོད། རིན་པོ་ཆེ་སྤོམ་བྲག་པའི་ཞལ་ཆེམས་ལས། ཁྱེད་ཀྱི་ཤི་ས་ཀརྨར་གྱིས་གསུངས་པ་དེ་ཁམས་པ་ཀུན་གྱིས་འགའ་རེ་ལ་ཐོས་སུ་བཅུག་ཅིང༌། ཀརྨ་འབུམ་ཐང་གི་སྟོད་ན་ཆོས་ཁྲི་བརྩིགས་ཤིང༌། ཐང་བཞི་ཙམ་དུ་ཐེག་ཆེན་ཆོས་ཀྱི་འཁོར་ལོ་བསྐོར་ཞིང་འདི་ན་ཡང་མཆོད་རྟེན་ཅིག་གྱིས་དང༌། ཀརྨ་པའི་རུས་བུ་འཇུག་དགོས་པ་ཡིན་བཟླས་པ་དེ་འགའ་ཞིག་གིས་འདི་ཡང་བཟླ་ཤེས། བརྒྱུད་པ་གོང་མ་རྣམས་ཀྱི་གཉའ་ན་བྱས་ཟིན་ཟེར་ཡང་ཤེས་ཏེ། གོང་མ་འོག་མ་སུས་ཤེས། ཤེས་མི་ཡོད་ན་དཔང་པོ་གྱིས་བཟླས་པ་སྟེ། ཀརྨ་པའི་ཆོས་ཁྲིའི་སྟེང་ན་མཆོད་རྟེན་བྱེད་དགོས་ཡོད་པ་ཡིན། མ་འོངས་པའི་དུས་ན་ཀརྨ་པའི་ཕྲིན་ལས་དར་དྲག་ལ་ཡུན་རིང་བ་ཡུལ་ཁམས་ཐམས་ཅད་ཁྱབ་པར་འབྱུང་ཡང་ཤེས་པའི་ཕྱིར་ན། བླ་མའི་བཀའ་བསྒྲུབ་པ་མ་གཏོགས་པ། མིང་ཡོངས་གྲགས་པ་ཀརྨ་པ་ཀརྨ་གཅིག་པུར་ཤི་བས་མ་འོངས་པའི་ཕྲིན་ལས་རབ་འབྱམས་ཕྱོགས་མེད་དུ་རྫོགས་པར་ག་ལ་འགྱུར། ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པས་ཀྱང༌། མྱ་ངན་ལས་འདའ་ཁར་ཆོས་ཐམས་ཅད་གཏན་ལ་ཕབ་ཅིང༌། བཀའ་ཆེམས་འབུམ་ཕྲག་གསུངས་ཤིང་བཞུགས་པ་སྟེ། ཤཱཀྱ་ཐུབ་པའི་མིང་ཡོངས་གྲགས་པ་རང་བྱུང་རྡོ་རྗེ་ཡང༌། སངས་རྒྱས་ཀྱི་བརྒྱུད་འཛིན་གདུལ་བྱ་མཆོག་ཏུ་གྱུར་པ་ཡིན་པའི་ཕྱིར་ན། སངས་རྒྱས་ཀྱི་བཀའ་བཞིན་བསྒྲུབ་རྗེས་སུ་སློབ་པ་སྟེ། གཞན་དང་མི་འདྲ་བར་དྲན་བཞིན་དུ་སྐྱེ། དྲན་བཞིན་དུ་གནས། དྲན་བཞིན་དུ་འཕོ་ཞིང་འགྱུར་བ་བསྟན་དགོས་པའི་ཕྱིར་ན། ད་ཕྱིན་ཆད་ཁ་ཆེམས་དང་མ་འོངས་པའི་འབྱུང་ཚུལ་མང་པོ་འཛམ་གླིང་ཁྱབ་པར་བཤད་ཅིང་སྟོན་ཤེས་པའི་ཕྱིར་ན།

རྟོགས་ལྡན་རང་བྱུང་རྡོ་རྗེ་ཡིས། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་སྐུ་བཞི་ངོ་སྤྲོད་དུ་བྱིན་གྱིས་བརླབས་ཤིང་བསྡུས་ནས། ཐམས་ཅད་སྐུ་བཞི་འདུ་འབྲལ་མེད་པ་མ་གྲུ་ཏོགས་པ་སྤུ་ཙམ་ཡང་མེད་པ། མ་རིག་པ་རང་གྀས་རང་རིག་པའི་ཡེ་ཤེས་འཇིག་རྟེན་གྱི་ཁམས་ཁྱབ་ཅིང་རྒྱུན་ཆད་མེད་པར་འབྱུང་བ་ལ། དང་པོ་བླ་མ་སློབ་དཔོན་གྱིས་རྟོགས་ཤིང་རྩལ་ཆེན་པོ་རྫོགས་ན། མ་འོངས་པའི་གདུལ་བྱ་ཐམས་ཅད་ཡིད་ཆེས་པ་མངོན་སུམ་ཚད་མ་ཡིན་པ་ཀུན་གྱིས་ཤེས་མོད། སློབ་དཔོན་ལ་སྐུ་བཞི་ངོ་སྤྲོད་རྟགས་དང་འབྲས་བུ་མེད་པར་སློབ་མ་རྣམས་ལ་ཁ་འཕྱར་ཁ་འཁྱིལ་བའི་ལུགས་བཞིན། འབྲས་བུ་མེད་པའི་ཕུབ་མ་རྟགས་མེད་པའི་བཤད་བསྒོམ་རྒྱུན་ཆད་མེད་པར་བྱས་ཀྱང་སྐུ་གསུམ་ལྷུན་གྱིས་གྲུབ། སྐུ་བཞི་འདུ་འབྲལ་མེད། སྐུ་ལྔའི་སངས་རྒྱས་རང་ཉིད་ལ་མངོན་སུམ་ཚད་མར་རྫོགས་པར་ག་ན་འགྱུར། དེའི་ཕྱིར་ན་ཆོས་སྐུ་དྲི་མེད་རང་བྱུང་རྡོ་རྗེས་ནི་གནས་ལུགས་གཤིས་ལྔ་ཆོས་ཀྱི་དབྱིངས་རབ་འབྱམས་མཐའ་ཡས་ཆོས་སྐུ་ཡེ་ཤེས་ལྔ་དང་ལྡན་པར་རྟོགས་ཤིང་རྩལ་རྫོགས་པའི་ཕྱིར་ན། མ་འོངས་པའི་གདུལ་བྱ་ཐམས་ཅད་ཀྱང་མ་རིག་པ་རང་གིས་རང་རིག་ཅིང་ཆོས་སྐུའི་མཛད་པ་ཕྲིན་ལས། རྒྱུན་ཆད་མེད་པར་མ་རྟོགས་པ་ཡིད་བྱེད་ཡིད་སྨོན་གང་ལ་འང་རེ་དོགས་མེད་པ་སེམས་རྟོགས་པ་ཆོས་ཀྱི་སྐུར་སངས་རྒྱས་པའོ།། སྐུ་བཞི་ངོ་སྤྲོད་ཀྱི་གནད་ཀྱིས་ངག་རྟོགས་པ་ལོངས་སྤྱོད་རྫོགས་པའི་སྐུར་རྟོགས་ཤིང་རྩལ་རྫོགས་པའི་ཕྱིར་ན། སྲོག་རྩོལ་རླུང་གི་གནད་ཀྱིས་རབ་འབྱམས་ཆོས་ཀྱི་དབྱིངས་དང་མཉམ་པར། རིགས་ལྔ་ཡབ་ཡུམ་བཅུ་གདོད་ནས་ཡིན་པར་རྟོགས་ཤིང༌། མགྲིན་པ་ལོངས་སྤྱོད་ཀྱི་འཁོར་ལོ་རུ་རང་བྱུང་ཨཱ་ལི་ཀཱ་ལི་མཉམ་པར་སྦྱོར་བས། རབ་འབྱམས་བཀའ་ལ་ལུང་ཆེན་ཐོབ། ད་ལྟར་གྱི་སོ་དང་བའི་སྐྱེ་མཆེད་རྣམས་སྨྲ་བརྗོད་ཚོགས་དང་བཅས་པ་ཀུན། མ་འོངས་གདུལ་བྱའི་སྣང་བ་ལས་རིང་བསྲེལ་རང་བྱུང་རྟེན་གྱི་ཚོགས་དང༌།

གསུང་མཆོག་སྨིན་གྲོལ་ངོ་སྤྲོད་རྒྱུན་ཆད་མེད་པ་དུས་གསུམ་རྒྱུན་ཆད་མེད་པ་ཤུགས་ལས་འབྱུང་བ་སྟེ། ཟབ་མོ་སྐུ་བཞི་ངོ་སྤྲོད་ཀྱིས་གནད་ཀྱིས་བདག་གཞན་ལུས་ཀྱི་རྣམ་འགྱུར་གཡོ་འགུལ་མཐའ་ཡས་པ་རྣམས་དགག་བསྒྲུབ་མེད་པར་ལུས་རྟོགས་པ་སྤྲུལ་བའི་སྐུར་རྩོལ་སྒྲུབ་མེད་པར་སྐུ་གསུམ་ལྷུན་གྱིས་གྲུབ་པར་གདུལ་བྱ་གྲངས་ཅན་གྲངས་མེད་ལ་ཐོགས་པ་མེད་པར་འཆར་བ་སྟེ། རྣམ་པར་ཤེས་པའི་ཚོགས་བརྒྱད་གྲངས་ཅན་གྱི་ཆོས་ཐམས་ཅད་གཉིས་སུ་མེད་པར་སྐུ་བཞི་སྐུ་གཅིག་འདུ་འབྲལ་མེད་པར་རྟོགས་ཤིང་གོམས་འདྲིས་རྩལ་ཆེན་པོ་རྫོགས་པ་ནི། ཉི་མ་དང་ཉི་མའི་འོད་ཀྱི་དཔེ་བཞིན་དུ་འཁྲུལ་པའི་ཚོགས་ཐམས་ཅད་ཡེ་ཤེས་དབྱིངས་གཅིག་མ་གཏོགས་པ། བྱེ་བྲག་སོ་སོ་སྤུ་ཙམ་ཡང་མེད་པའི་ཕྱིར་ན། ཡེ་ཤེས་དབྱིངས་གཅིག་འཁྲུལ་པའི་དྲི་མ་མེད་གསུང་པ་དང་མཐུན་ཞིང༌། སོ་སོ་རང་རིག་ཡེ་ཤེས་སྤྱོད་ཡུལ་བ། །སྨྲ་བསམ་བརྗོད་མེད་རང་བྱུང་ཀརྨ་པས་རྩལ་རྫོགས་ཤིང༌། ལྐོག་ཏུ་མ་གྱུར་མངོན་དུ་གྱུར་པའི་ཕྱིར་ན། སྐུ་བཞི་ངོ་སྤྲོད་ཀྱི་གནད་ཀྱིས་མ་ཁྱབ་པ་མེད་པར་ངོ་སྤྲོད། རང་བྱུང་ཡེ་ཤེས་ཀྱི་དབྱིངས་ཀྱིས་བྱིན་གྱི་བརླབས་པ་ནི། འདུས་བྱས་ལ་འདུས་མ་བྱས་ཀྱི་སངས་རྒྱས་མི་རེ་ཞིང༌། རྒྱུ་རྐྱེན་གང་དང་གང་ལའང་མི་ལྟོས་པར། གང་དང་གང་གི་གནས་ལུགས་གཤིས་འགྱུར་བ་མེད་པ་ལ། དབྱིངས་ངོ་བོ་རང་བཞིན་མཚན་ཉིད་ལྔ་གང་དང་གང་གིས་མ་རིག་ན་ནི། འགྲོ་བ་རིགས་དྲུག་བར་དོ་དང་བཅས་པར་འཁྲུལ་ནས་མ་རིག་འཁྲུལ་འཁོར་སེམས་ཅན་དུ་འཁོར་བ་ཡིན་པར་ངོ་སྤྲོད་པའོ།། གང་དང་གང་གིས་རིག་ཅིང་རྟོགས་ན་ནི། སངས་རྒྱས་ཀྱི་སྐུ་ལྔ་རང་ཉིད་ལ་རྫོགས་པར་ངོ་སྤྲོད་ཅིང་བྱིན་གྱིས་རློབ་པའི་ཕྱིར་ན། སངས་རྒྱས་སེམས་ཅན་གཉིས་ཀྱི་བར་ན་རིག་མ་རིག་གཉིས་ཀྱི་ས་མཚམས་ཉི་མ་གྲིབ་མའི་མཚམས་ཙམ་ཅིག་ལས་མེད་པ་ཡིན་པ་ལས། བྱས་པ་ཆོས་བྱས་ཀྱང་ཆོས་ཀྱི་དྲི་མས་མ་གོས་ཤིང༌།

ཆོས་ཐམས་ཅད་ཀྱི་དེ་ཁོ་ན་ཉིད་ཀརྨ་རང་བྱུང་ཡེ་ཤེས་ཀྱིས་རྟོགས་ཤིང་རྩལ་རྫོགས་ནས། གདུལ་བྱ་ལུས་ངག་ཡིད་གསུམ་ཡོད་ཚད་ལ་དེ་ལྟར་ངོ་སྤྲོད་ཅིང་བྱིན་གྱིས་བརླབས་པ་དེ། ཐམས་ཅད་ཀྱིས་རང་གིས་རང་རིག་ཅིང་རྟོགས་ན་གདོད་ནས་སངས་རྒྱས་པ་ཡིན་པ་ལ། རང་གིས་རང་མ་རིག་ཅིང་འཁྲུལ་པ་ལས། གདམས་ངག་འདིའི་གནད་ཀྱིས་སྐད་ཅིག་གིས་བྱེ་བྲག་ཕྱེད། གནས་འདི་ཡིས་སྐད་ཅིག་ཙམ་གྱིས་སངས་རྒྱས་སེམས་ཅན་གྱི་མཚམས་ཕྱེད་པ་དང༌། སྐད་ཅིག་གཅིག་གིས་རྫོགས་སངས་རྒྱས། །གསུངས་པ་ནི། སྐུ་བཞི་ངོ་སྤྲོད་ཀྱི་གནད་ཀྱིས་འཛིན་པའི་སེམས་སངས། གཟུང་བའི་ཡུལ་ཞི་ཁྲོ་རབ་འབྱམས་ཀྱི་སྐུར་རྒྱས་ཤིང༌། རྣམ་པར་རྟོག་པའི་ཚོགས་རྣམས་རང་བྱུང་ཡེ་ཤེས་རྒྱ་མཚོ་ཐམས་ཅད་མཁྱེན་པའི་དབྱིངས་དང་ཡེ་ཤེས་རོ་མཉམ་པར་རྩལ་རྫོགས་པའི་རང་བྱུང་སྐུ་བཞི་ངོ་སྤྲོད་ཀྱི་གནད་འདི་སྔོན་མ་བྱུང༌། ཕྱིས་མི་འབྱུང༌། ད་ལྟ་རང་བྱུང་ཡེ་ཤེས་ཀུན་ཁྱབ་རྡོ་རྗེའི་དུས་འདིར་བྱུང་བ་མངོན་སུམ་ཚད་མ་སྟེ། གདུལ་བྱ་མ་རིག་རྒྱུ་རྐྱེན་ཡིད་སྨོན་ཚོགས་ལ་རེ་བ་རྣམས་ཀྱིས་ཕྱོགས་མེད་མཁྱེན་པར་མཛོད། དཔེར་ན་ཕས་རྒྱལ་པོ་ཐོབ་ན། བུ་ཡིས་རྒྱལ་བུའི་མིང་མི་ཐོབ་མི་སྲིད་པ་བཞིན་དུ། མ་འོངས་པའི་གདུལ་བྱ་སྣོད་དུ་རུང་དང་མི་རུང་མེད་པ་ཡིས། འདི་ཡི་གནད་ཀྱིས་སྐུ་ལྔའི་སངས་རྒྱས་རང་ལ་མི་རྫོགས་ཁ་མེད་པའི་ཕྱིར་ན། ཐམས་ཅད་ལ་ངོ་སྤྲོད་ཅིང་ཐོས་སུ་ཆུག །ཐོས་པ་ཙམ་གྱིས་ཀྱང་ཡུན་རིང་པོ་མི་ཐོགས་པར་མ་རིག་པ་རང་གིས་རང་རིག་ནས་སངས་རྒྱས་པར་འགྱུར་རོ།། སངས་རྒྱས་སེང་གེ་སྒྲ་འཛམ་བུའི་གླིང་དུ་བྱོན་ཞིང་འཕྲུལ་པའི་ཕྲིན་ལས་རྒྱུན་ཆད་མེད་ཅིང་བྱོན་པ་དོན་མེད་དུ་འགྲོ་དོགས་ནས། བསམ་འགྲུབ་གྱི་བླ་ཆེན་རས་ཆེན་གྱིས་རིན་པོ་ཆེ་སྤོམ་བྲག་པ་ལ་དགོངས་པ་ལུང་བསྟན་ཅིང༌། རིན་པོ་ཆེ་སྤོམ་བྲག་པས། ཀུན་རྫོགས་རང་བྱུང་ཀརྨ་པ་ལ་བྱིན་གྱིས་བརླབས་ཤིང་ཞལ་ཆེམས་གཉིས་བཞག་པ་ཡིན།

ཀརྨ་སངས་རྒྱས་ཀྱི་གདན་ས་ཡོན་བདག་ཆེན་པོ་གར་ཐོས་པའི་སར་ཀརྨ་དགོན་པ་མ་ཐོས་པའམ། མི་ཤེས་པ་མེད་ཅིང་རྡོ་རྗེ་གདན་དང༌། ཀརྨ་སངས་རྒྱས་ཀྱི་གདན་ས་འདྲ་བའི་ཕྱིར་ན། ཐམས་ཅད་གནས་དགོན་ཀུན་གྱི་རྩ་བ་ཀུན་ལ་ཁྱབ་པ་ཀརྨ་ཡིན་པའི་ཕྱིར་ན། མ་འོངས་པའི་བུ་སློབ་ཐམས་ཅད་ཀྱང་ཀརྨར་འདུས་ཤིང༌། ཞབས་ཏོག་བསྒོམ་བསྒྲུབ་མཆོད་པ་གྱིས་དང་རིང་པོར་མི་ཐོགས་པར་སྐུ་བཞི་འདུ་འབྲལ་མེད་པར་སངས་རྒྱས་པར་འགྱུར་རོ།། རྗེ་དུས་གསུམ་མཁྱེན་པའི་མཛད་པ་ཕྲིན་ལས་འདི་ནས་ཕྱོགས་མེད་དུ་རྒྱས་ཤིང་དགོངས་པ་མཐའ་དག་རྫོགས་པར་མཛད་པའི་རྩ་བ་འདི་ཡིན་པ། མིང་ཡོངས་སུ་གྲགས་པ་ཀརྨ་པའི་གདུལ་བྱ་ཐམས་ཅད་ཀྱིས་མཁྱེན་པར་མཛོད། སངས་རྒྱས་ཆོས་ཀྱི་ཕུང་པོ་བསམ་གྱིས་མི་ཁྱབ་ཀྱང༌། སྐུ་བཞི་ངོ་སྤྲོད་རླུང་སེམས་གཉིས་ལ་རང་དབང་མ་ཐོབ་ཅིང་རྩལ་མ་རྫོགས་ཀྱི་བར་དུ་སྐྱེ་ཤི་གཉིས་ལ་རང་དབང་མ་ཐོབ་སྟེ། སེམས་ཅན་ཐམས་ཅད་གཉིས་ལས་ནམ་ཡང་མི་ཐར་དེ་མ་ལགས་པ་སེམས་ཅན་ཐམས་ཅད་ཀྱིས་མི་ཤེས་པས། ནམ་ཡང་འཆི་དགོས་པ་ཀུན་གྱིས་ཤེས་པར་མཛོད། དེའི་ཕྱིར་ན་མཆོག་གི་སངས་རྒྱས་ཀུན་བཟང་རྡོ་རྗེ་འཆང༌། ཐུན་མོང་གི་སྤྲུལ་པའི་སངས་རྒྱས་ཤཱཀྱ་ཐུབ་པ་གྲུབ་ཐོབ་བརྒྱུད་པའི་བླ་མ་རྣམས་ཀྱི་རྗེས་སུ་སྐྱེས་ཤིང༌། བཀའ་བསྲུང་དགོངས་པ་རྫོགས་པར་མཛད་པའི་ཀརྨ་པ་རང་བྱུང་རྡོ་རྗེ་ཡང་འཆི་དགོས་པར་འདུག་པའི་ཕྱིར་ན། སེམས་ཅན་གཞན་པ་རྣམས་བཞིན་ཐ་མལ་སྐྱེ་བོ་མ་རིག་མུན་ཁང་ན་གནས་པའི་དུད་འགྲོ་ལ་སོགས་པ་རྣམས་འཆི་བ་དང་མི་འདྲ་བར། སྐྱེ་བ་མེད་ཀྱང་སྐྱེ་ཚུལ་སྟོན། གནས་པ་མེད་ཀྱང་གནས་ཚུལ་སྟོན། འཆི་བ་མེད་ཀྱང་འཆི་ཚུལ་སྟོན་པའི་ཕྱིར་ན། དུས་གསུམ་མཛད་པ་ཕྲིན་ལས་རྒྱུན་ཆད་མེད་པའི་ཁ་ཆེམས་སྣ་ཚོགས་དང༌། འཆི་རྟགས་སྣ་ཚོགས་སྟོན་པ་དང་ཕྱིན་ཆད་མ་འོངས་པའི་བྱེ་བྲག་སྣ་ཚོགས་བསམ་གྱིས་མི་ཁྱབ་པ་སྟོན་པར་འགྱུར་བའི་ཕྱིར་ན། རྣལ་འབྱོར་རང་བྱུང་རྡོ་རྗེ་རང་འབྱུང་ཀརྨ་པའི་འཆི་བའི་བྱེ་བྲག་ལ་ངེས་པ་མེད་ཅིང་སུ་ཡིས་ཤེས།

དཔེར་ན་མར་མེ་འདའ་ཁ་གསལ་བ་བཞིན་དུ་མཁས་པར་འདོད་པའི་ཐེ་ཚོམ་སེལ། གྲུབ་པ་ཐོབ་པའི་གདར་ཤ་གཅོད། གྲུབ་ཐོབ་ཆེན་པོ་ཨུ་རྒྱན་པ་བྱོན་པ་བཞིན་དུ། སྐལ་ལྡན་གདུལ་བྱ་མང་པོ་འབྱུང་ཞིང་བསྟན་པ་ཡུན་དུ་གནས་པར་འགྱུར་ཡང་ཤེས་པའི་ཕྱིར་ན། རྐྱཻན་ངན་སྣ་ཚོགས་ཀྱིས་མ་བསྐུལ་ན་བློ་བུར་རྐྱེན་ལ་འཇིགས་པ་མེད་པའི་ཕྱིར་ན། འཆི་མེད་ཚེའི་དངོས་གྲུབ་ཐོབ་པར་འདོད་པ་རྣམས་ཀྱི་གདུལ་བྱ་རྣམས་སྐུ་བཞི་ངོ་སྤྲོད་རྒྱལ་བ་རྒྱ་མཚོ་རང་བྱུང་ཡི་གེ་ལྔ་རླུང་སེམས་གཉིས་ལ་རང་དབང་ཐོབ་པར་མཛོད། གཞན་པ་ཁ་ཕྱར་ཁ་འཁྱིལ་ཚོགས་ལ་ཡིད་ཆེས་བློ་གཏད་མ་བྱེད་ཅིག། དེའི་ཕྱིར་ན་ཀརྨ་པའི་ཁ་ཆེམས་བར་ཆད་འཆི་བདག་བདུད་ལས་རྒྱལ་ཞིང༌། རྐྱེན་ངན་དངོས་གྲུབ་ཡོན་ཏན་རྒྱ་མཚོར་འཆར་བའི་ཁ་ཆེམས་དང་པོ་ལགས་པས། མ་རིག་གདུལ་བྱ་གང་དང་གང་ན་ཡོད་པ་ཐམས་ཅད་ཀྱིས་བྲིས་ཤིང༌། ཀུན་ལ་ཐོས་སུ་ཆུག བསྒོམས་ཤིང་རྟོགས་ནས་མ་འོངས་གདུལ་བྱ་ཐམས་ཅད་ལ། སྐུ་གསུམ་ལྷུན་གྱིས་གྲུབ། སྐུ་བཞི་འདུ་འབྲལ་མེད་པའི་ངོ་སྤྲོད་གདམས་ངག་ཏུ་སྟོན་ཅིང༌། མ་རིག་པ་རང་གིས་རང་རིག་པའི་ཡེ་ཤེས་སུ་སངས་རྒྱས་པར་མཛོད། ཅེས་གསུངས། མ་འོངས་པའི་ཚུལ་ཡང་རྣམ་ཐར་མཛད་སྤྱོད་རོལ་པ་ལས། ངའི་གདན་ས་གར་བཙུགས་པ་ཆོས་ཀྱི་ཁྲི་དང་དཀྱིལ་འཁོར་ལ་སོགས་པ་གར་བྱས་པ་རྣམས་ཡུན་རིང་དུ་གནས་ཤིང་འགྲོ་བའི་དོན་དུ་འགྱུར་བ་ཡིན་གསུངས། ངའི་བུ་སློབ་ཀྱི་ནང་ན་ཡང་ས་ཐོབ་པའི་བྱང་ཆུབ་སེམས་དཔའ་དུས་གསུམ་མཁྱེན་པའི་བུ་རྒན་མང་པོ་ཡོད། དྭགས་པོ་ལྷ་རྗེའི་བུ་རྒན་ཡང་མང་པོ་ཡོད་གསུངས། བླ་མ་རིན་པོ་ཆེ་སྐུ་སྐྱེ་བ་འདིའི་རྗེས་ལ། ཤར་ཕྱོགས་ཀྱི་འཇིག་རྟེན་གྱི་ཁམས་མཐའ་ཡས་རིན་ཆེན་ལ་བཀོད་པ་བྱ་བ་ན། འཁོར་ལོ་བསྒྱུར་བའི་རྒྱལ་པོ་པདྨ་རྣམ་པར་རོལ་པ་བྱ་བ་ཅིག་ཏུ་སྐུ་འཁྲུངས་ནས་ཚེ་ལོ་གྲངས་མེད་པར་བྱང་ཆུབ་ཀྱི་སྤྱད་པ་སྤྱོད་པ་འོང༌། སྤྲུལ་པ་ཆ་གཅིག་དགའ་ལྡན་དུ་བྱོན་ནས་མགོན་པོ་བྱམས་པའི་དྲུང་དུ་བྱང་ཆུབ་སེམས་དཔའི་སྤྱོད་པ་སྤྱད་པ་འབྱུང༌།

ལྷའི་ལོ་སྟོང་ཕྲག་ཙམ་ཐུབ་པ་འབྱུང་གསུངས། ད་ལྟ་ངའི་དབང་བསྐུར་ཐོབ་པ་དང་འབྲེལ་གང་ཆེ་བ་ཐམས་ཅད་རྒྱལ་པོ་དེའི་དྲུང་ན་རྒྱལ་ཕྲན་བྱང་ཆུབ་སེམས་དཔའ་མང་པོས། རང་ཅག་གི་ཡོན་བདག་བྱེད་པ་ཡིན་ནོ་གསུངས་སོ། །དེ་མིན་ཀྱང་འགའ་རེ་འོང་བར་འདུག །བྱམས་པའི་བསྟན་པ་ལ་སྐྱེ་བ་ཉི་ཤུ་རྩ་གཅིག་ཙམ་གྱི་བར་དུ་བྱམས་པའི་བསྟན་པ་དར་ཞིང་རྒྱས་པར་བགྱི་བ་ཡིན་གསུངས་སོ།། ད་སྟེ་ལོ་བརྒྱ་ལྷག་ཙམ་ན་བྲམ་ཟེ་ཆེན་པོའི་སྤྲུལ་པ་དུས་གསུམ་མཁྱེན་པའི་རྣམ་འཕྲུལ་ཆ་གཅིག་འབྱུང་ནས་བསྟན་པ་སྐྱོང་ཡང་སྲིད། དུས་ཚོད་མར་འགྲིབ་ཏུ་སོང་བའི་ཕྱིར་དེང་སང་ངའི་ཕྲིན་ལས་ཙམ་མི་འབྱུང༌། རན་ཙམ་འབྱུང་གསུངས། འདི་རྣམས་ཐམས་ཅད་ཀྱི་ཕུག་སློབ་དཔོན་པདྨ་ལ་ཐུག་པ་ཡིན་གསུངས། དེང་སང་ཡང་འཇིག་རྟེན་གྱི་ཁམས་ཐམས་ཅད་ན་པདྨའི་རྣམ་འཕྲུལ་གྲངས་མེད་པ་བཞུགས། དུས་གསུམ་ཕྲིན་ལས་ལ་རྒྱུན་ཆད་མེད་པ་ཡིན། འཇིག་རྟེན་གྱི་ཁམས་ཀྱི་ལྷ་འདྲེ་ཐམས་ཅད་ཀྱང་ངའི་སློབ་མ་ཡིན་པའི་ཕྱིར། བུ་སློབ་རྣམས་ཀྱིས་བརྒྱུད་པ་ཟིན་ན་ལྷ་འདྲེ་ཐམས་ཅད་ཀྱིས་ཕྲིན་ལས་བསྒྲུབ་བོ་གསུངས། ཞེས་འབྱུང༌། ཡང་རྩལ་ཆེན་རྫོགས་པའི་གླེང་གཞི་ལས། མ་འོངས་པའི་དུས་སུ་འབྱུང་བར་འགྱུར་བ། དཔེར་ན་དེ་རིང་ཉི་མ་ཐལ་ན་ཡང༌། སང་ཉི་མ་འཆར་བར་འགྱུར་བ་བཞིན་ཏེ། དེའི་ཕྱིར་ན། སངས་རྒྱས་མྱ་ངན་ཡོངས་མི་འདའ། །དམ་པའི་ཆོས་ཀྱང་ནུབ་མི་འགྱུར། །སྐུ་ཡི་ཕྲིན་ལས་རྒྱུན་མི་འཆད། །གསུངས་པ་ལྟ་བུ་སྟེ། སྔགས་འཆང་རང་བྱུང་རྡོ་རྗེ་ཡང༌། །སྐྱེ་བ་འདི་ཡི་བྱ་བ་རྫོགས་ནས་ཀྱང༌། །འཇིག་རྟེན་འདི་ནས་མི་སྣང་གྱུར་པའི་ཚེ། །འབྲེལ་བ་རབ་འབྲིང་ཐ་མའི་སྣང་བ་ལ། །འགྲོ་དྲུག་བར་དོར་བཅས་པ་རྣམས། །མ་རིག་པ་རང་རིག་པའི་ཡེ་ཤེས་སྐུ་རང་སར་ངོ་སྤྲོད་ཅིང་བྱིན་གྱིས་བརླབས་པ་སྟེ། ལུས་དང་མཐུན་པར་སྐུར་སྤྲུལ་ཞིང༌། །སྐད་དང་མཐུན་པར་ཆོས་གསུངས་ནས། །ཁམས་རྒྱུད་མཐུན་པར་ཟས་ཀྱི་འཚོ།

།སེམས་རྒྱུད་མཐུན་པར་ཏིང་འཛིན་སྣ་ཚོགས་སྟོན། །སྤྱོད་ལམ་འགྲོ་བ་ཀུན་དང་མཐུན་པར་ཀུན་སྤྱོད་ཀུན་ཁྱབ་སྟེ། །ཆོས་སྐུ་འཕོ་འགྱུར་མེད་པ་ལ། །གཟུགས་སྐུ་གདུལ་བྱའི་སྣང་བ་ཡིན། །རྣམ་པ་སྣ་ཚོགས་ཅིར་ཡང་འཆར། །དཔེར་ན་ཆུ་ཟླ་མེ་ལོང་གཟུགས་བརྙན་བཞིན། །རྒྱུ་རྐྱེན་སྣ་ཚོགས་ཅིར་ཡང་འཆར། །ཞེས་དང༌། འདུལ་བྱ་ཇི་ལྟར་སྣང་བ་བཞིན་དུ་གདུལ་བྱེད་ཀྱི་སློབ་དཔོན་དེ་ལྟར་འབྱུང་བ་ནི། ཕྱོགས་བཅུའི་ཞིང་ཁམས་མཐའ་ཡས་པར་གདུལ་བྱ་འབྲེལ་པ་ཅན་སྣ་ཚོགས་གང་དང་གང་དུ་སྐྱེ་ན་ཡང༌། སྐྱེ་ཤི་གཉིས་ལ་རང་དབང་ཐོབ་པའི་སློབ་དཔོན་ཡང་གདུལ་བྱ་སྣ་ཚོགས་ཀྱི་དོན་དུ་མི་འབྱུང་མི་སྲིད་པའི་ཕྱིར་ན། ཕྱི་མའི་མུ་མཐར་ཐུག་གི་བར་དུ། རྡོ་རྗེ་འཆང་དང་ཐ་དད་མེད་པའོ།། རྗེ་དུས་གསུམ་མཁྱེན་པ་ཆོས་དབྱིངས་ཀུན་ཏུ་ཁྱབ་པ་ལས། རྣམ་འཕྲུལ་འོད་ཟེར་ཆ་གཅིག་གཏུམ་ཞིང་གདུག་པའི་གདུལ་བྱའི་དོན་དུ། སྔོན་བྱུང་འབྲེལ་པའི་དབང་གིས་འབྱུང་ཞིང་འབྱུང་བར་འགྱུར་བ་སྟེ། ད་ལྟར་ཡང་སེམས་དཔའ་རང་བྱུང་རྡོ་རྗེ་ཡིན། མ་འོངས་པའི་བྱེ་བྲག་འདི་རྣམས་ལ་མང་པོ་ཤེས་ཤིང་དྲན་པར་འདུག་སྟེ། འདིར་འབྱུང་འདིར་སྐྱེ་བརྗོད་པར་གྱུར་ན་དཔང་པོ་མངོན་སུམ་ཚད་མ་མེད་པའི་ཕྱིར་ན། གང་ཡང་བདེན་ཞིང་ཡིད་ཆེས་པར་མི་འགྱུར་བས་མདོར་བསྡུས་ཤིང་མ་སྤྲོས་པའོ། །སྔགས་འཆང་རང་བྱུང་རྡོ་རྗེ་ཡིས། མ་འོངས་པའི་དུས་འདིར་འགྲོ་དོན་སེམས་ཅན་རྣམས་ཀྱི་སྨིན་གྲོལ་སྣ་ཚོགས་བསམ་གྱིས་མི་ཁྱབ་པ་འབྱུང་བར་འགྱུར་ཏེ། སྐུ་གསུང་ཐུགས་རྟེན་རྣམས་སམ། ཞལ་ནས་གསུངས་པའི་ཆོས་གདམས་ངག་གི་ཕུང་པོ་རྣམས་དང༌། བཞུགས་མལ་ལ་སོགས་གནས་ཀྱི་བྱེ་བྲག་རྣམས་དང༌། བསམ་བཞིན་དུ་སྲིད་པ་ཉེ་བར་ལེན་པ་ལ་སོགས་པ་བུ་སློབ་གདུལ་བྱ་རབ་འབྲིང་ཐ་མ་སྣ་ཚོགས་ཀྱི་ཆོས་ཀྱི་མོས་པ་སྤྱོད་པའི་ས་ལ་དབང་སྒྱུར་བ་དང༌། སྐུ་བཞི་ངོ་སྤྲོད་ཀྱི་གནད་ཀྱིས་ཤཱཀྱ་ཐུབ་པའི་བསྟན་པ་མ་རྫོགས་པ་དང༌།

མགོན་པོ་བྱམས་པའི་བསྟན་པ་འཇིག་རྟེན་དུ་མ་བྱུང་གི་བར་དུ་སྐུ་བཞི་ངོ་སྤྲོད་ཀྱིས་གནད་ཀྱི་རྒྱུན་ཆད་མེད་པར་གདུལ་བྱ་འབྲེལ་པ་ཅན་རྣམས་སྨིན་ཅིང་གྲོལ་བར་ཕྱོགས་རིས་མེད་པར་བྱིན་གྱིས་བརླབས་པ་ནི། རྣམ་འཕྲུལ་རང་བྱུང་རྡོ་རྗེ་ཡིས། མ་འོངས་པའི་དུས་སུ་ཡང་བསྟན་པ་འབྱུང་ཞིང་བྱིན་གྱིས་རློབ་པའོ། །ཞེས་གསུངས། 

ལུག་ལོ་ཟླ་བ་དང་པོ་ལ་ཐང་དཔལ་མོ་དཔལ་ཐང་གི་སྟོད་དུ་རྗེ་བཙུན་མི་ལ་ཐོད་པར་བདུད་རྩི་གསོལ་ཞིང་འོད་ཟེར་འགྱེད་པ་དང༌། མ་འོངས་པར་འདི་ནས་ཕྲིན་ལས་འབྱུང་ངོ་ཞེས་སྟོན་པ་གཟིགས་ཏེ་བསྟན་བཅོས་མཛད། དེ་ཕྱིན་སྔ་གཞིས་པ་རྣམས་གངས་ཞུར་མོའི་མདུན་དུ་སོང་ངོ༌། །ཞེས་ཡང་ཡང་གསུངས། ལུག་ལོ་ཟླ་བ་གསུམ་པ་ནས་བརྩམས་ཏེ་སྒྲ་དང་འོད་དང་ས་གཡོ་བ་ཡང་ཡང་དུ་བྱུང་ཞིང་མེ་ཏོག་གི་ཆར་རྟག་པར་བབ། རྟགས་འདི་དག་དགེའམ་མི་དགེ་ཞུས་པས་བྱང་ཆུབ་སེམས་དཔའ་འཁྲུངས་བ་དང་འདའ་བ་ལ་རྟགས་འདི་ལྟ་བུ་འབྱུང་བ་ཡིན་ཤེས་སམ་གསུངས། དགེ་འདུན་གྱི་ཚོགས་སུ་གསུང་ཆེན་པོ་ཕྱུང་སྟེ་ཁྱེད་རང་རྣམས་ཞུ་རྒྱུ་ཡོད་ཚད་ཞུས། མ་བདེ་བ་ཡོད་ཚད་དྲིས། རྗེ་དུས་མཁྱེན་གྱི་གདན་ས་རྣམས་ཀྱི་ཞིག་རལ་གསོས་ན་བསྟན་པ་དར་རྒྱས་ཡུན་རིང་དུ་འབྱུང་བར་བཀའ་བརྒྱུད་གོང་མའི་ལུང་བསྟན་ཡོད་པས་ངས་ཀྱང་གདན་ས་འདི་རྣམས་ལ་བྱ་བ་བྱས། རྗེ་དུས་གསུམ་མཁྱེན་པའི་དགོངས་པ་རྫོགས་པར་བྱས་པ་ཡིན། འཛམ་གླིང་གི་བྱ་བ་སྐོར་ཅིག་ཚར་ཉི་མ་དོ་ནུབ་ནུབ་ཀྱང་སང་འཆར་བ་བཞིན་རེ་ཞིག་འདི་ནས་མི་སྣང་བར་གྱུར་ཀྱང་ཕྲིན་ལས་ཀྱི་དབང་གིས་གདུལ་བྱ་དང་མཐུན་པར་སྤྲུལ་པའི་སྐུ་ཤེས་བྱ་ཀུན་ལ་མཁས་པ་ཞིག་གནམ་ནས་བྱ་བབས་པ་བཞིན་མྱུར་དུ་འོང་ངོ་ཞེས་གསུངས། དེ་ནས་ཆུ་མོ་ལུག་གི་ལོ་ཟླ་བ་དགུ་པའི་ཚེས་གསུམ་ལ། གྲུབ་ཐོབ་ཆེན་པོ་བསྙུང་བའི་ཚུལ་མི་མངའ་ཡང་སྔར་བས་ཆུང་བ། སྐུ་ཤེད་ཆུང་བ་སྙམ་བྱེད་པའི་ཚེ། ཉེ་གནས་རྣམས་ཀྱིས་དྲུང་དུ་སྐུ་རིམ་ཞུས་པས། ཞལ་ནས་རི་བོ་མཆོག་རབ་གཡོ་བ་ལ་བེར་གས་མི་བརྟེན་ཁ་རོག་འདུག་ལ་སྒོམས་ཤིག་གསུངས། ཡང༌། སྤྲང་པོ་ཚེ་འདི་ཉིད་ནས་འདས་གྱུར་ཀྱང༌།། རྟཌ་ནི་ནམ་མཁའ་དག་ལ་འབྱུང་བ་ཡིན།། ལུས་ཀྱི་ལྷག་མ་སྐུ་གདུང་རིང་བསྲེལ་འབྱུང༌།། བར་དོར་གནས་པའི་རང་རིག་རང་གསལ་བ།། ཆོས་ཀྱི་སྐུ་དྲི་མ་མེད་པར་མཉམ་གནས་ཤིང༌།།

གཞན་རྒྱུད་བྱིན་གྱིས་རློབ་པར་ནུས་པའི་ཕྱིར།། འགྲོ་དོན་དཔག་ཏུ་མེད་པ་དེར་ཡང་འབྱུང༌།། རང་ཅག་ཆོས་སྐུ་དྲི་མེད་རྟོགས་པའི་ཕྱིར།། འཆི་ལ་སྐྲག་པ་རྡུལ་ཙམ་ཡོད་མ་ཡིན།། འཕོ་བྱ་འཕོ་བྱེད་རྟེན་དང་བྲལ་བའི་ཕྱིར།། ཆོས་ཀྱི་སྐུ་ལ་འཕོ་འགྱུར་མེད་དོ་ཨཾ།། ཞེས་གསུངས། ཡང་དབོན་རིན་པོ་ཆེ་ལ། སྤྲུལ་པའི་སྐུ་འདིར་མ་བྱོན་གྱི་བར་དུ་ཁྱེད་ཀྱིས་དགེ་འདུན་ཀུན་གྱི་རྒན་ཤོས་གྱིས་ལ་དགོན་པ་འདིའི་ཆེད་གཉེར་དང༌། གྲཱ་པའི་སྐྱོང་བྲན་གྱིས་ཤིག་ཅེས་དང༌། ཞག་བདུན་དུ་གདུང་ལ་མ་རེག་ཅིག་གསུངས་ནས། སྒྲ་དང་འོད་དང་མེ་ཏོག་གི་ཆར་པ་ལ་སོགས་པ་ངོ་མཚར་བའི་ལྟས་དུ་མ་དང་བཅས་ཏེ། སྤྲུལ་པའི་དཀྱིལ་འཁོར་བསྡུས་ཏེ་ཆོས་ཀྱི་དབྱིངས་སུ་ཞུགས། ཚེས་བདུན་ལ་གདུང་མཆོད་འབུལ་བའི་ཚེ། སློབ་མ་དག་པ་འགའ་ཞིག་གིས་དཔའ་བོ་མཁའ་འགྲོ་རྣམས་ཀྱིས་མཆོད་པ་འབུལ་ཞིང༌། རྗེ་ཉིད་སེང་གེ་ལ་ཆིབས་ནས་ནུབ་ཕྱོགས་ལ་གཤེགས་པ་དང༌། ལྷའི་མཆོད་པ་དང་བཅས་ནས་དགའ་ལྡན་དུ་གཤེགས་པར་མཐོང་བ་བྱུང༌། ཆོས་རྗེའི་སྐུ་གཅིག་ཇོ་བོ་ཤཱཀྱ་མུ་ནེ་ལ་དངོས་སུ་ཐིམ་པ་ལྷ་ས་པ་འགས་མཐོང༌། ཡང་འགའ་ཞིག་གིས་ཆོས་རྗེའི་སྐུ་འོད་དམར་པོའི་དཀྱིལ་ན་བཞུགས་པ་འབུམ་ཐང་གི་རྒྱལ་བ་རྒྱ་མཚོའི་ཐུགས་ཀར་ཐིམ་པ་མཐོང༌། འོད་དམར་ཆོས་རྗེའི་སྐུ་དང་བཅས་པ་ཤར་ཕྱོགས་ཀྱི་ཞིང་དུ་བཞུད་ཅིང་འོད་ཟེར་ཚུར་ལོག་གནས་མཚུར་ཕུ་གདན་སར་ཐིམ་པ་བླ་མ་དབུ་རི་པས་གཟིགས། འབྲི་གུང་ཐེལ་པའི་སྒོམ་ཆེན་ཞིག་གིས་ཆོས་རྗེ་སེང་གེ་ལ་ཆིབས་ནས་ནམ་མཁར་གཤེགས་པ་མཇལ། ཚེས་བརྒྱད་ཀྱི་ཉིན་གདུང་ཞལ་བསྟན་པའི་ཚེ། སློབ་མ་མཆོག་རྣམས་ཀྱིས་ལ་ལས་གཡུང་དྲུང་དམར་པོའི་དབུས་སུ་རིགས་ལྔ་ཧེ་རུ་ཀ་སོགས་གར་མཛད་པ་མཐོང་བ་དང༌། ལ་ལས་མཆོད་རྟེན། ལ་ལས་དབྱངས་གསལ་གྱི་ཡིག་འབྲུ། ལ་ལས་ཆོས་རྗེས་དངོས་སུ་གསུང་བྱོན་པ་མཐོང༌། སྐྱེ་བོ་ཀུན་གྱི་མཐུན་སྣང་དུ་ཚེས་གསུམ་ནས་ཉི་ཤུ་བཞིའི་བར་དུ།

བར་སྣང་དུ་འཇའ་ཚོན་གྱིས་ཁེངས་པ་དང༌། རོལ་མོ་དང༌། མེ་ཏོག་གི་ཆར་དང༌། དྲི་བཟང་རྒྱུན་ཆད་མེད་པ་བྱུང༌། ཚེས་བཅུའི་ཉིན་མོ་སྐུ་གདུང་བཞུས་པས་ངོ་མཚར་གྱི་བཀོད་པ་ཆེར་སྣང་ཞིང༌། ཐུགས་ལྗགས་སྤྱན་གསུམ། བདེ་དགྱེས་རྗེ་བཙུན་མ་སྤྱན་རས་གཟིགས་སོགས་ཀྱི་ལྷ་སྐུ་དང༌། ཡིག་འབྲུ་དང༌། དུང་གཡས་འཁྱིལ་སོགས་ཕྱག་མཚན་དང༌། ཡུངས་འབྲུ་ལྟ་བུའི་རིང་བསྲེལ་དཔག་ཏུ་མེད་པ་བྱོན། དེ་ཉིན་ལྷ་ས་ཤུན་འཕྲང་ན་ཆོས་རྗེ་ཆིབས་པ་དཀར་པོ་ཆིབས་ནས་བྱོན་ཏེ། མགྲོན་པོ་འགའ་ལ་ཆོས་གསུང་པ་དང༌། སྟོད་ལུང་མཐིལ་དུ་མི་འགའ་འཚོགས་པ་ལ་གཞོན་ནུ་མཛེས་པ་ཞྭ་ནག་ཅན་ཞིག་གིས། ང་དཔལ་ལྡན་རང་བྱུང་རྡོ་རྗེ་ཡིན། ཁྱེད་རྣམས་ལ་ཆོས་སྐུ་དྲི་མ་མེད་པའི་ངོ་སྤྲོད་བྱའོ་གསུང་ནས་འཇའ་བཞིན་དུ་ཡལ་བ་བྱུང༌། གདུང་དུད་ཀྱི་ཐད་སོར་ལྷའི་བུ་རོལ་མོ་ཐོགས་པ་མང་པོས་བསྐོར་བ་བྱེད་པ་བྲག་སྒོ་དབོན་པོས་མཐོང༌། གདུང་ཁང་ལས་འོད་ཟེར་སྣ་ལྔ་གཙང་གི་ཕྱོགས་སུ་འཕྲོ་བ་བྱུང༌། རྟེན་བྱོན་པ་རྣམས་གདུང་རྟེན་ལྷུན་པོའི་དཔལ་དང༌། དཔལ་ལྡན་འབྲས་སྤུངས་ཀྱི་མཆོད་རྟེན་དང༌། ཀརྨའི་གསེར་འབུམ་སོགས་གདན་ས་གོང་འོག་གི་རྟེན་རྣམས་ཀྱི་ནང་དུ་ཕལ་ཆེར་བཞུགས་ཤིང༌། བཞུགས་གདན་དང༌། ཕྱགས་ལྷཱམ་གྱིས་མཐར་རྟེན་པའི་ཚོགས་ཀྱི་ཞིང་རྣམས་མོས་ལྡན་ཐམས་ཅད་ལ་ཁྱབ་པར་བཀྲམ་མོ།། དེ་ལྟར་གྲུབ་ཆེན་ཉིད་ཀྱིས་མཛད་པའི་རྣམ་ཐར་གསང་མཛོད་ཆེན་མོ་དང༌། དགོངས་པ་ལུང་བསྟན་དང༌། དུས་གསུམ་དུས་མེད་གཅིག་ཏུ་རྟོགས་ཤིང་རྩལ་ཆེན་རྫོགས་པའི་གླེང་གཞི་དང༌། རྣམ་ཐར་གདུག་པ་ཚར་གཅོད་དང༌། ལྷ་ཆེན་འཛམ་གླིང་རྒྱན་བཞེངས་པའི་རྣམ་ཐར་མུ་ཏིག་ཕྲེང་བ་དང༌། རྣམ་ཐར་ཞལ་ཆེམས་མ་དང༌། ཞལ་ཆེམས་དང་པོ་སོགས་དང་གསུང་སྒྲོས་བསྒྲིག་པའི་རྣམ་ཐར་བཀའ་རྒྱ་མ་དང༌། གཉན་རས་ཀྱིས་མཛད་པའི་རྣམ་ཐར་མྱ་ངན་འདས་ཆུང་མ་དང༌། རྒྱལ་བ་རྒྱ་མཚོ་དང་མ་མགོན་གྱི་གླེང་གཞི་སོགས་བསྟན་བཅོས་ཐོར་བུར་བྱུང་བ་རྣམས་དང༌།

མཁའ་སྤྱོད་པས་མཛད་པའི་བསམ་ཡས་ལྷ་ཡི་རྔ་ཆེན། རྗེ་དཔའ་བོའི་ཆོས་འབྱུང་སོགས་ཡིག་ཆ་མང་པོ་རྣམས་གུང་བསྒྲིགས་ནས་དུས་ཚིགས་དང་སྔ་ཕྱིའི་ངེས་པ་རྣམས་མཛད་པ་པོ་མི་གསལ་བའི་རྣམ་ཐར་གྱི་ཡིག་རྙིང་ཁུང་བཙུན་ཞིག་རྙེད་པ་དཔང་པོར་རབ་བགྱིས་ཏེ་ཅུང་ཟད་རྒྱས་པའི་ཚུལ་ཏུ་བཀོད་པའོ།། ༈¿¿གྲུབ་ཐོབ་ཆེན་པོ་ཀརྨ་པའི་སྐུ་དངོས་ཀྱི་གདུལ་བྱར་གྱུར་པའི་སློབ་མའི་ཚོགས་བསམ་གྱིས་མི་ཁྱབ་ཀྱང་རགས་པར་རྣམ་ཐར་རྣམས་སུ་འཁོད་པ་ནི། རྒྱལ་པོ་ཆེན་པོ་མོ་གོར་གན། རྣལ་འབྱོར་ཡེ་ཤེས་དབང་ཕྱུག །ཉེ་གནས་རིན་ཆེན་དཔལ །རྟོགས་ལྡན་ཞྭ་དཀར་བ། ཞྭ་སེར་བ། ཞྭ་དམར་བ་སྟེ་ཞྭ་ཅན་གསུམ། རྟོགས་ལྡན་གཡག་མགོ་བ། སྟག་མགོ་བ། གཟིག་མགོ་བ་སྟེ་མགོ་ཅན་གསུམ། གནམ་མཚོ་རས་པ། ཏྲེ་བོ་ཕོ་བོང་རས་པ། ཨ་ཏི་ཡོན་ཏན་གྲགས། མདོག་ཤཱཀྱ་བྱང་ཆུབ། ཨ་མྱེ་གནམ་ཐོག་པ། དེའི་སྲས་གཞོན་ནུ་འབུམ། གཉན་རས་དགེ་འདུན་འབུམ། སྤྱན་སྔ་སྟ་ཤོད་པ། འཇམ་དབྱངས་བློ་གྲོས་སེང་གེ །དབོན་རིན་པོ་ཆེ། ཨ་དབང་ཡེ་ཤེས་དབང་ཕྱུག །ཚད་མ་པཎྜིཏ། རྩེ་ར་རྡོ་རྗེ་གྲགས། གཙང་པ་འཛམ་གླིང་པ། ཁེང་ཡེ་ཤེས་རྒྱལ་མཚན། རྨ་བྱ་རས་པ། གཞོན་ནུ་རིན་པོ་ཆེ། འབུ་ཆུང༌། བྱུར་ཆུང༌། འབའ་ཚ་ལོ་སྒོམ། ཡེ་དབང་གཉིས། བྱང་སེམས་རྒྱལ་བ་ཡེ་ཤེས། གྲུབ་ཆེན་ཨུ་རྒྱན་པ་རྣམས་སོ།། ༈¿¿དེ་ལ་རྒྱལ་པོ་མོ་གོར་གན་ནི། ཆོས་ཉིད་ཀྱི་བདེན་པ་མངོན་སུམ་དུ་རྟོགས་པས་རྗེ་ཉིད་དང་སྤང་རྟོགས་མཉམ་པར་བྱིན་གྱིས་བརླབས། ༈ རྣལ་འབྱོར་ཡེ་ཤེས་དབང་ཕྱུག་ནི། ཙཱ་རི་གསར་མའི་རང་བྱུང་གཏིང་ཟབ་ཕུག་གི་གནས་ཞལ་འབྱེད་ཅིང་ཚེ་ཆུ་སྤྱན་འདྲེན་པའི་སླད་དུ་ལན་གསུམ་བར་དུ་ལུང་བསྟན་མཛད་ནས་བཏང་བས། ཕྱི་རེས་གནས་སྒོ་ཕྱེད་ཅིང་ཚེ་ཆུ་སྤྱན་དྲངས་པ་མཚུར་ཕུ་ནས། གྲུབ་ཐོབ་ཆེན་པོས་སེར་སྦྲེང་གིས་བསུས་ཤིང༌། ལྷ་སར་ཆུ་འགྱེད་ཟླ་བ་གཅིག་གི་བར་དུ་མཛད། དེས་ན་རྩོད་པ་མེད་པའི་གྲུབ་ཐོབ་ཆེན་པོ་ཡིན་ཞིང༌།

བཀྲ་ཤིས་ལྗོངས་ཀྱི་གནས་འདིར་ད་ལྟའི་བར་དུ་སྒྲུབ་པ་པོ་བཞུགས་བཞིན་པ་ཡིན་པས་བཀའ་འདྲིན་ཤིན་ཏུ་ཆེའོ།། ༈¿¿དབོན་པོར་གཏོགས་པའི་ཉེ་གནས་རིན་ཆེན་དཔལ་ནི། རྗེ་ཉིད་ཀྱི་ཉེ་གནས་ཡུན་རིང་དུ་མཛད་པ་སྟེ། འདན་གླང་ཐང་གི་རིར་ཤོག་ར་དགོན་བཏབ། དེ་ལས་འཆད་ནས་ཚ་སྒང་གི་དགོན་པ་བཟུང༌། རྒྱ་ཡུལ་དུ་མེར་བསྲེག་པ་ལ་སོགས་པའི་ཚེའང་འདི་དང་རྣལ་འབྱོར་ཡེ་ཤེས་དབང་ཕྱུག་བཅས་དཔོན་སློབ་གསུམ་ལྷན་དུུ་ཞུགས་པ་ཡིན་ཡང་གནོད་པས་མ་བརྫིས་པར་གྲགས། ༈¿¿ཞྭ་དཀར་ཐུགས་རྗེ་ཡེ་ཤེས་ནི། རྗེ་ཉིད་ཀྱིས་རི་བོ་གནྡྷའི་གནས་ཡིག་དང༌། གནས་དེར་སྒྲུབ་པ་པོ་རྣམས་ཀྱི་ཉམས་ལེན་དང་སྤྱོད་ལམ་གྱི་ཡིག་ཆ་ལུང་བསྟན་བཅས་གནང་བ་ལྟར། ཞང་ཞུང་དང་ཁ་ཆེའི་ཡུལ་བརྒྱུད་ནས། སླར་རི་བོ་གནྡྷའི་གནས་སྒོ་ཕྱེས། དུས་ཕྱིས་ཀྱི་བར་དུ་རི་པ་དང་དགོན་པ་ཡོད་པར་གྲགས་སོ།། ༈¿¿ཞྭ་དམར་ཐུགས་རྗེ་ཉི་མ་དང༌། ཞྭ་སེར་ཐུགས་རྗེ་རྒྱལ་མཚན། རྟོགས་ལྡན་གཡག་མགོ་བ་རྣམས་ཀྱིས་པཱུ་རོང་དང༌། གུ་གེ །སྟོད་ཧོར་ཀྱི་ཡུལ་རྣམས་སུ་ཐུགས་རྗེ་ཆེན་པོའི་བསྟན་པ་སྤེལ་ཞིང་ཡི་གེ་དྲུག་པས་འགྲོ་དོན་མཛད་དོ།། ༈¿¿རྟོགས་ལྡན་སྟག་མགོ་བ་དང་གཟིག་མགོ་བ་དག་གིས། མངའ་རིས་ནས་རྒྱ་གར་གྱི་གྲུབ་གནས་རྣམས་སུ་གཤེགས་ཤིང་འགྲོ་དོན་མཛད་དོ།། ༈¿¿གནམ་མཚོ་རས་པ་སངས་རྒྱས་ཉི་མ་ནི། གནམ་མཚོར་བསྒྲུབ་པ་མཛད་པས་མཚན་དེར་ཐོགས་ཤིང༌། ཙཱ་རིར་བསྒྲུབས་པས་གྲུབ་པ་བརྙེས། སང་རཾ་སྤང་དུ་སྐུ་གཤེགས་པའི་སྐུ་འབུམ་ཡང་དེར་ཡོད་དོ།། ༈¿¿ཏྲེ་བོ་ཕོ་བོང་རས་པ་ནི། གྲུབ་ཐོབ་ཆེན་པོར་གྲགས་ཤིང༌། དེའི་སློབ་མ་ཆོས་སྐུ་ཡོན་ཏན་གྲགས་ཀྱིས་སྤང་དགོན་བཏབ། དེའི་གྲཱ་པ་སྟོན་པ་བསོད་ནམས་གྲགས་སོ།། ༈¿¿མི་ཉག་ཨ་ཏི་ཡོན་ཏན་གྲགས་ཀྱིས་སེང་གེ་དགོན་བཟུང༌། སག་གི་ཁ་སྟོད་ན་སུམ་ཚུག་གི་དགོན་པ་བཏབ་ནས་དུས་ཕྱིས་ཀྱི་བར་དུ་གདན་སའི་རིམ་པ་དང༌། དར་རྒྱས་ལེགས་པོ་ཡོད་པར་གྲགས།

༈¿¿མདོག་ཤཱཀྱ་བྱང་ཆུབ་ཀྱིས་ལ་སྟོད་དགོན་པ་བཏབ་ནས་ཕྲིན་ལས་ཆེན་པོ་བྱུང༌། ༈¿¿ཨ་མྱེ་གནམ་ཐོག་པ་ཡབ་སྲས་ནི། གྲུབ་ཐོབ་ཆེན་པོའི་སྐུ་ཞང་ཡིན་ལ་རྗེ་ཉིད་ཀྱིས་དབང་ཁྲིད་ཕལ་ཆེར་གནང་ཞིང༌། ཆོས་སྐྱོང་མ་མགོན་ལ་རྩལ་ཐོན་པར་གྲགས། ལ་གོང་གནམ་ཐོག་གི་དགོན་པ་བཟུང་ནས་ཕྲིན་ལས་ཀྱང་ཆེར་བྱུང་བ་སྣང༌། ༈¿¿གཉན་རས་དགེ་འདུན་འབུམ་ནི། འཁྲུངས་ཡུལ་ཁམས་ཀྱི་རྫ་རྒྱུད། རིན་པོ་ཆེ་ལ་ཆོས་ཀ་ཕལ་ཆེར་གསན་ཞིང༌། སླར་ཡང་ཕ་ཞིང་གསེར་དུ་བསྒྱུར་ནས་ཕུལ། ཆོས་རྟིང་རྣམས་རྫོགས་པར་ཞུས། མཚུར་ཐེལ་ཁོང་དུ་བཞུགས་ནས་སྐུ་སྐྱེ་བ་ཕྱི་མའི་འདྲེན་པ་མཛད་དེ། བཀའ་བརྒྱུད་ཀྱི་སྲོལ་མ་ཆད་པར་འཛིན་པའི་སྐྱེས་ཆེན་ནོ།། ༈¿¿དབོན་པོ་བསོད་ནམས་དཔལ་ནི། རིན་པོ་ཆེ་དབུས་སུ་བྱོན་པའི་ཤུལ་དུ། ཞལ་ཏ་དང་རྒྱུ་བཅའ་བཞག་ནས་ཀརྨའི་བྱམས་ཆེན་གྱི་སྐུ་ལྷ་ཁང་དང་བཅས་བཞེངས་ནས། དེའི་གདན་ས་ཡང་མཛད། དེ་ནས་དབྱི་གཤིས་སྟག་ཤོད་ཀྱི་དགོན་པ་བཏབ་པས། མཚན་སྤྱན་སྔ་སྟག་གཤོད་པར་གྲགས། ཕྲིན་ལས་དར་རྒྱས་ཆེ་བ་བྱུང༌། ༈¿¿འཇམ་དབྱངས་བློ་གྲོས་སེང་གེ་ནི། རྗེ་ཉིད་ཀྱི་མཆེད་ཡས་སྐྱ་བའི་སྟོན་པ་ཞིག་སྟེ། དང་པོར་ཅུང་ཟད་མི་མཉེས་པའི་ཚུལ་གྱིས་བཀའ་བཀྱོན་གནང་བ་ཞིག་ཡོད་ཀྱང༌། ཕྱིས་ཉིད་གྱིས་རྗེས་སུ་བཟུང་བས་སྟོན་སྒོམ་ངོ་མཚར་ཅན་ཞིག་བྱུང་བར་གྲགས། ༈¿¿དབོན་རིན་པོ་ཆེ་ནི། རྗེའི་སྣག་དབོན་ཡིན་ལ་རིན་པོ་ཆེ་གཞན་དོན་དུ་གཤེགས་པའི་རྗེས་ལ་མཚུར་ཕུའི་གདན་ས་ལོ་གསུམ་བཞི་ཙམ་མཛད། དེའི་རྗེས་སུ། རུས་དབོན་དུ་གཏོགས་པའི་བླ་མ་གནས་ནང་པས་གདན་ས་མཛད། ༈¿¿ཨ་དབང་ཡེ་ཤེས་དབང་ཕྱུག་ནི། གཅེན་མཆོད་ཆེན་གཙུག་ཏོར་གྱི་སྲས་ཡིན་ལ། རིན་པོ་ཆེའི་དྲུང་དུ་ཆོས་ཀ་མང་དུ་ཞུས་ནས། འབྲི་རྒྱུད་འོག་ཚང་གི་མཁར་དུ་བཞུགས་པའི་སྲས་བཀྲ་ཤིས་འབུམ་དང༌། ཨ་དཔལ་གཉིས། བཀྲ་ཤིས་འབུམ་རབ་ཏུ་བྱུང་ནས་གནས་ནང་པའི་རྗེས་སུ་གདན་ས་མཛད། ཨ་མྱེ་ཨ་དཔལ་ལ་སྲས་དབང་རིན།

ཆོས་རྒྱལ། ཆོས་བློ། དཀའ་ཐུབ་བཞི་སྣང་བའི། དབང་རིན་གྱིས་གདན་ས་ལོ་བདུན་མཛད་པའི་རིང་ལ། ནང་སོའི་འཚམས། མཆོད་ཁང་གི་མཁར་ལན་རྣམས་ལེགས་པོ་ཚར་ནས་ཁང་ཟུར་དུ་བཞུགས། ༈¿¿ཚད་མ་པཎྜི་ཏ་ནི། མཁས་པའི་ང་རྒྱལ་གྱིས་ཁེང་སྟེ་དབུ་རིར་གྲུབ་ཐོབ་ཆེན་པོ་ལ་རྗེས་དཔག་ཚད་མ་གང་ཡིན་ཟེར་བ་ན་ཕྱག་སྡིགས་མཛུབ་གཏད་པས་སྣ་ཁྲག་ཐེམ་བུ་བཏང་བ་ལྟར་བབ་པ་ལ་འདི་རྗེས་དཔག་ཚད་མ་ཡིན། ད་མངོན་སུམ་ཚད་མ་དགོས་སམ་གསུང་བས་སྐྲག་ནས་ཞབས་ལ་གཏུགས་པ་སྟེ་དབང་རིན་གྱི་རྗེས་སུ་མཚུར་ཕུའི་གདན་ས་ཟླ་བ་དྲུག་མཛད་ནས་གཤེགས། སླར་ཡང་བླ་མ་དབང་རིན་པས་ལོ་ཁ་ཡར་གདན་སར་བཞུགས་པའི་སྟེང་དུ་རྗེ་རང་བྱུང་བ་ཧོར་ཡུལ་ནས་ཕེབ་པའོ།། ༈¿¿ཁེང་ཡེ་ཤེས་རྒྱལ་མཚན་དང་ཆུང་གསུམ་ནི། བུ་འབོར་དུ་ཕྲིན་ལས་ཆེར་བྱུང་བར་གྲགས། ༈¿¿རྨ་བྱ་རས་པ་བྱང་ཆུབ་བརྩོན་འགྲུས་ནི། འཁྲུངས་ཡུལ་གཙང་གི་རྨ་བྱ་བ་སྟེ་རྣལ་འབྱོར་གྱི་དབང་ཕྱུག་ཆེན་པོའོ། །དེའི་སྲས་སློབ་དཔོན་དོན་གྲུབ། བླ་མ་ཉི་མ་འབུམ། གཞོན་ཚུལ་རྣམས་ནི་རིམ་པར་བརྒྱུད་པའང་བྱུང་ངོ༌།། ༈¿¿ལོ་སྒོམ་ནི། ལུས་མ་སྤངས་པར་མཁའ་སྤྱོད་དུ་གཤེགས་པར་སྣང༌། ༈¿¿ནམ་མཁའ་འོད་ཀྱི་སྐུའི་སྐྱེ་བ་བཀྲ་ཤིས་གྲགས་པ་ནི། ཡུལ་མདོ་ཁམས་སུ་ཡབ་འཕགས་པ་རྟ་མཆོག་གི་རྣལ་འབྱོར་པ་དབང་ཕྱུག་ལེགས་པ་དང༌། ཡུམ་སྒྲོལ་མ་མཚོའི་སྲས་སུ་ལྕགས་ཕོ་སྤྲེའུ་ལ་འཁྲུངས། སྐུ་སྐྱེ་སྔ་མའི་དད་པས་མཚམས་སྦྱར་ནས་དབུས་སུ་ཕེབས་ནས་སྟག་ལུང་པ་སྐུ་ཡལ་པ་ལ་གདམས་པ་ཞུས། ཤིན་ཏུ་དགྱེས་པར་མཛད་དེ། ཆོས་དྲུག་དང༌། ཕག་མོ་ཁམས་གསུམ་སྐྱེད་རིམ་སོགས་ཆོས་མཐའ་ཆོད་པར་གནང༌། སངས་རྒྱས་ཡར་བྱོན་གྱིས་ཀྱང་ཐུགས་རྗེས་བཟུང་ནས་ལོ་མང་པོར་སྒྲུབ་པར་མཛད། སྟོན་ཆུ་སྒོ་ལ་གཡག་དུ་བཙུགས་ནས་མཚན་གཡག་རུ་རས་པར་གྲགས། སློབ་མའང་ཆོས་ཀྱིས་འབྲེལ་པ་སུམ་བརྒྱ་ཙམ་དང༌། སྒོམ་ཆེན་ཉམས་མྱོང་དང་ལྡན་པ་མང་དུ་བྱུང༌། ཆོས་རྗེ་ཀརྨ་པ་དང་མཚམས་ཁོང་དུ་མཇལ།

དད་པ་དཔག་ཏུ་མེད་པ་སྐྱེས་ཏེ། ཁྱོད་སྔོན་དུས་གསུམ་མཁྱེན་པའི་སློབ་མ་ཡིན། སྐྱེ་བ་ཕྱི་མ་ཁོ་བོའི་སློབ་མར་འགྱུར། ད་ལྟ་ཉམས་ལེན་དངོས་གཞི་འདི་ལྟར་གྱིས་ཤེས་གདམས་ངག་གནད་བཀྲོལ་ཏེ་གནང༌། དགུང་ལོ་བརྒྱད་ཅུ་རྩ་གསུམ་པ་ཆུ་ཕོ་རྟ་ལ་གཤེགས། 