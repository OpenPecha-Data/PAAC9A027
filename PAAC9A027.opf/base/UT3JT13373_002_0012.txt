ཀརྨ་པ་སྐུ་ཕྲེང་དགུུ་པ་

དབང་ཕྱུག་རྡོ་རྗེའི་ལོ་རྒྱུས། ༄༅། །དཔལ་ཀརྨ་པ་ཆེན་པོའི་ན་རིམ་དགུ་པ་རྗེ་བཙུན་དབང་ཕྱུག་རྡོ་རྗེ་སྟེ། དེ་ཡང་རྗེ་ཉིད་ཀྱི་སྐུའི་སྐྱེ་ཕྲེང་གོང་མ་བརྒྱད་པ་རིགས་ཀྱི་བདག་པོ་རྒྱལ་བ་མི་བསྐྱོད་དགའ་བའི་དབྱངས་ཀྱི་ཞབས་དགུང་ལོ་ཉེར་བརྒྱད་པའི་དུས་ཀོང་པོར་བཞུགས་པའི་ཚེ། ང་སྐྱེ་བ་འདིའི་འོག་རོལ་དུ།། ཏྲེ་ཤོད་གངས་ཀྱི་ར་བའི་སྟོད།། དཔལ་འཇིག་རྟེན་དབང་ཕྱུག་རང་བྱོན་དྲུང༌།། ཆུ་སྒྲ་བཅས་དམ་ཆོས་ཉན་པ་ཡོད།། ས་དེ་དང་ཧ་ཅང་མི་རིང་བར།། སྐྱེ་བ་ལེན་པའི་མཚན་མ་མཐོང༌།། ཞེས་གསུང་མགུར་དུ་མཛད་པ་ལྟར་སྐུ་བལྟམས་པའི་ཡུལ་ནི་མདོ་ཁམས་ཏྲེ་བོའི་ཡུལ་གྱི་ས་སྟོད་ཇོ་བོ་ཐུགས་ཇེ་ཆེན་པོ་རང་བྱོན་དང་ཧ་ཅང་མི་རིང་བ་ཏྲེ་སྨད་ཁ་བ་གླང་རིའི་ཞོལ་སྟག་བཟང་ཞེས་བྱ་བར། ཡབ་རུས་ཆེན་འགྲུ་ལས་རོང་པོ་ཆེ་འཁོར་གྱི་བརྒྱུད་ཨ་རྡོར་ཞེས་བྱ་བ་དང༌། ཡུམ་གླིང་བཟའ་ཨ་ལོད་ཀྱི་སྲས་སུ་སྤྲུལ་པའི་སྐུ་འཛིན་པར་མཛད་པ་ན། ཡུམ་གྱི་རྨི་ལམ་དུ་པང་པར་གསེར་གྱི་མཎྜལ་ཞིག་བྱུང་བ་ལས་འོད་ཟེར་མཐའ་ཡས་པ་འཕྲོ་བ་དང༌། དུང་དཀར་བུས་པའི་སྐད་ཀྱིས་ཕྱོགས་ཐམས་ཅད་དུ་ཁྱབ་པ་དང༌། ནམ་མཁར་འཕུར་ནས་ཁྲོམ་མང་པོ་ལ་ཡིག་དྲུག་བསྐུལ་བ་སོགས་དགེ་བའི་མཚན་ལྟས་དུ་མ་དང༌། ཡབ་ཀྱི་རྨི་ལམ་དུའང་སེངྒེའི་ཕྲུ་གུ་སྔོན་པོ་པང་དུ་བླངས་པ་སོགས་བྱུང་ཞིང༌། ལྷུམས་སུ་ཞུགས་པ་ནས་གྲོང་གི་ནང་དུ་འཇའ་འོད་ཟུག་ཅིང་མེ་ཏོག་གི་ཆར་འབབ་པ་དང་དྲི་བཟང་གི་ངད་ལྡང་བ༌། ཁང་པའི་ཕྱི་ནང་ཀུན་ཏུུ་ཡིག་དྲུག་གི་སྒྲ་རང་གྲགས་པ་དང༌། སྐབས་སྐབས་སུ་རོལ་མོ་སྣ་ཚོགས་ཀྱི་སྒྲ་གྲགས་པ་ཉེ་འཁོར་བ་རྣམས་ཀྱིས་མངོན་སུམ་དུ་ཐོས་ལ། ཡུམ་གྱི་ལུས་སེམས་བདེ་ཞིང་ཁ་ཟས་མ་ཟོས་ཀྱང་བཀྲེས་པའི་སྣང་བ་མེད་ཅིང་ཟོས་ཀྱང་ལུས་རས་བལ་གྱི་འདབ་མ་ལྟར་ཡང་བ་བྱུང་ཞིང༌། ལྷུམས་སུ་ཞུགས་པ་ནས་རྒྱལ་བ་ཀརྨ་པའི་སྤྲུལ་སྐུ་ཏྲེ་ཤོད་དུ་བལྟམས་སོ་ཞེས་དང༌།

བལྟམས་པར་འགྱུར་རོ་ཞེས་ས་བླའི་ལྷ་རྣམས་ཀྱིས་ཕྱོགས་ཐམས་ཅད་དུ་བསྒྲགས་པ་ལྟར་མེ་ཕོ་འབྲུག་གི་ལོ་གྲོ་བཞིན་གྱི་ཟླ་བའི་ཚེས་བདུན་གྱི་ཉི་ཤར་ལྷག་པ་ལྷ་མཚམས་ཀྱི་འགྲུབ་སྦྱོར་དང་ལྡན་པའི་ཚེ་མངལ་གྱི་དྲི་མས་མ་གོས་པར་བལྟམས་ཏེ། བལྟམས་མ་ཐག་ཕྱག་གཉིས་ཀྱི་ཞལ་རས་ལན་གསུམ་ཕྱིས་ནས་སྤྱན་མི་འཛུམ་པར་གཟིགས་ཏེ་ང་ནི་ཀརྨ་པ་ཡིན་ནོ་ཞེས་གསུངས་ཤིང༌། ཞག་གསུམ་གྱི་བར་དུ་སྐྱིལ་མོ་ཀྲུང་གཅིག་གིས་བཞུགས། དེར་ཡབ་ཀྱིས་མཇལ་བས་བཞད་མོ་མཛད་ཅིང་བཞེངས་ནས་ཨོཾ་ཨཱཿཧཱུྃ་དང་ཨཱ་ལི་ཀཱ་ལི་སོགས་ཀྱང་གསུངས། སྐབས་ཞིག་ཡུམ་གྱིས་པང་ཁེབས་སྐུ་ལ་གསོལ་བས་ཨ་མ་ཨ་ཁ་གསུངས་ནས་རྒྱང་དུ་འཕངས། དགེ་མ་སྤུན་གཉིས་ཀྱིས་ན་བཟའ་ཚ་རུ་གསར་པ་ཞིག་ཕུལ་བས་དགྱེས་པའི་ཚུལ་གྱིས་བཞེས་ནས་སྐུ་དྲང་པོར་བསྲངས་ཏེ་བཞུགས་པ་དང༌། སྐབས་འགར་གར་དང་ཕྱག་རྒྱའི་རིགས་མི་འདྲ་བ་དུ་མའང་མཛད། དེའི་ཚེ་ཀརྨ་པའི་སྤྲུལ་སྐུ་འཁྲུངས་སོ་ཞེས་ཉེ་འཁོར་གྱི་སྐྱེ་བོ་ཕོ་མོ་དུ་མས་གླེང་བརྗོད་བྱས་པར་བརྟེན། ཡབ་ཐེ་ཚོམ་དུ་གྱུར་ནས་སྤྲུལ་སྐུའི་དྲུང་དུ་ཕྱིན་པ་ན་ཞབས་སྐྱིལ་ཀྲུང་དང་ཕྱག་མཉམ་བཞག་མཛད། སྤྱན་ནམ་མཁར་གཟིགས་ནས་བཞུགས་པའི་དབུ་ཐོག་ཏུ་འོད་དཀར་པོ་ཕུབ་ཙམ་ཞིག་འཁོར་བ་མཐོང༌། འཁྲུངས་ནས་ཞག་བཅུ་ལྷག་ལོན་པ་ན་ཡུམ་གྱིས་ནམ་མཁའ་རྒྱལ་པོ་ཞེས་པའི་མཚན་གསོལ། ཞག་བཅོ་བརྒྱད་ཙམ་ནས་གཞན་ལ་མ་བརྟེན་པར་འབྱོན་བཞུད་མཛད་ཐུབ་པ་བྱུང༌། སྔོན་རྗེ་གོང་མ་ཀོང་པོར་བཞུགས་སྐབས་ནས་ལྕགས་མོ་ནང་སོ་ཆོས་སྐྱོང་བཀྲ་ཤིས་པར་ཀྭན་ཏིང་གུ་ཤྲིའི་ལས་ཀ་འཇའ་ས་ཤེལ་ཐམ་སོགས་གཞན་དང་མི་འདྲ་བ་གནང་ཞིང༌། ཕྱིས་དབུས་སུ་མཇལ་བར་བྱོན་པ་ན་སྤྲུལ་པའི་སྐུ་ཕྱི་མའི་ཞབས་ཏོག་ལ་དགོངས་ནས་ཕྱིར་མྱུར་སྟབས་སུ་རྫོང་བར་མཛད་པའི་དགོངས་པ་དང་རྗེས་སུ་མཐུན་པར་བལྟམས་ནས་ཞག་ཉི་ཤུ་ཙམ་སོང་ཐོག་ནང་སོ་ལྕགས་མོས་ཇ་ཞུས་དང༌།

བཀྲ་ཤིས་ཁ་ཐགས། རྟེན་འདུས་རིལ་བུ་རྣམས་འབུལ་བར་དགེ་འདུན་འགའ་ཤས་བརྫངས་པས་སྐུའི་དཀྱིལ་འཁོར་མཇལ་བ་ཙམ་གྱིས་དད་པ་ཐོབ་ཅིང༌། ཇ་ཞུས་དང་མཇལ་རྟེན་རྣམས་ལ་དགྱེས་པའི་ཚུལ་གྱིས་བཞད་ མོ་མཛད། དེ་ནས་རེ་ཞིག་གྲོང་ལྟག་བླ་མ་གྲགས་པའི་དགོན་པར་སྤྱན་དྲངས་ཏེ་བཞུགས་པ་ལས་ཟླ་ངོ་གསུམ་ཙམ་བཞེས་པའི་ཐོག་ལྕགས་མོའི་དགོན་ལྷུན་པོ་རྩེར་གདན་འདྲེན་ཞུས་པའི་ཚེ་ཡུལ་ལྷ་གཞི་བདག་རྣམས་ཀྱིས་ཡུལ་ཁམས་གང་བའི་བསུ་བ་དང་རོལ་མོ་ལ་སོགས་པའི་མཆོད་པ་འབུལ་བ་སྐྱེ་བོ་འགའ་ཞིག་གིས་མཐོང་ཞིང༌། ནང་སོས་མཇལ་དར་བཀྲ་ཤིས་ཁ་ཐགས་ཕུལ་བ་ཕྱག་ཏུ་བཞེས་པ་དང་ཕྱག་དབང་མཛད་པས་དད་པ་ཐོབ་སྟེ་ཞབས་ལ་གཏུགས། དཔོན་བསོད་བཀྲས་ཀྱིས་ང་སུ་རེད་ཐུགས་ཀྱིས་ཨེ་མཁྱེན་ཞུས་པ་ན་ལྷ་དགོན་ཡིན་གསུངས། ཟླ་ངོ་ལྔའི་བར་སྐུ་མཚམས་མུས་སུ་བཞུགས་ཤིང༌། དེ་ནས་དགོན་པ་སྤྱི་སོས་འབུལ་བ་དང་ཞལ་མཇལ་ཞུས། ཏྲེ་སྟོད་སྨད་ཀྱི་སྐྱེ་བོ་ཕལ་གྱིས་ཀྱང་མཇལ། གདན་ས་བར་ནས་སི་ཏུ་རིན་པོ་ཆེས་སྤྲུལ་པའི་སྐུ་གར་འཁྲུངས་ཀྱི་ཉེར་ལེན་པ་དགེ་སློང་གཉིས་སྦྲེལ་གནང་བ་དང༌། སྒར་ཆེན་ནས་རྗེ་ཐམས་ཅད་མཁྱེན་པ་ཞྭ་དམར་ཅོད་པན་འཛིན་པའི་ཞལ་སྔ་ནས་ཀྱིས་དགེ་སློང་བླ་མ་རྒྱལ་མཚན་སོགས་གནང་བ་རྣམས་ཀྱིས་ཀྱང་མཇལ་ཏེ་སྒར་ནས་ཕུལ་བའི་བཀྲ་ཤིས་ཁ་ཐགས་དང་རྗེ་གོང་མའི་གསོལ་ཁེམ་ཕྱག་ཏུ་བཏང་བ་དགྱེས་པའི་ཚུལ་གྱིས་བཞེས། དེ་ནས་རིམ་གྱིས་འཛམ་ཐང་ཆོས་རྗེ། བཞག་བླ་མ། ར་ཏི་ནས་ཀརྨ་རབ་འབྱམས་པ་རྣམས་ཀྱི་ཇ་འདྲེན་དང༌། གཞན་ཡང་ཡུལ་རིགས་སོ་སོའི་དད་ཅན་དུ་མས་མཇལ་ཞིང༌། དབུས་གཙང་མདོ་ཁམས་ཐམས་ཅད་དུུ་རྗེ་ཀརྨ་པའི་སྤྲུལ་སྐུ་འཁྲུངས་ནས་ངོ་མཚར་གྱི་སྣང་བ་སྟོན་ཏོ་ཞེས་གྲགས་པས་ཁྱབ། གདན་ས་བར་ནས་དབུས་གཙང་དུུ་གཏམ་སྙན་བསྲིང་བར་མཛད་པ་འབྱོར་མ་ཐག་སྒར་ཆེན་ནས་རྗེ་གོང་མའི་བླ་སྨན་དང་སྐུའི་རིམ་གྲོ་པ་དྲུང་ནས་ཤངས་དཀར་བ་དང༌།

སྒོམ་ཆེན་ཀུན་དགས་གཙོས་པའི་དགེ་སློང་བཅུ་ཕྲག་ཙམ་ཞིག་འཕྲལ་གྱི་ན་བཟའ་དང་དབུ་ཞྭ་ཞྭ་ནག་རྒྱུན་བཞེས། གསོལ་སྤྱད་ཕྱག་ཐམ་སོགས་ཉེར་མཁོ་འབུལ་བ་དང་ཞབས་འབྲིང་དུ་སྦྲུལ་ལོ་ཟླ་བ་དྲུག་པར་རྫོང་སྟེ་གནང་བ་རྣམས་སླེབ་ཏུ་ཉེ་བ་ན། གཞན་གྱིས་གླེང་བརྗོད་མེད་པར་ཤངས་དཀར་བ་གསུངས་ནས་ཕྱག་མཛུབ་ལ་ཞག་གྲངས་རྩི་ཚུལ་མཛད་པ་དང༌། ཡང་ཉིན་གཅིག་ཧ་ཅང་གསལ་པོ་མིན་ཙམ་དུ་ཞྭ་དམར་བ་གསུངས་པ་སོགས་བང་ཆེན་རྫོངས་མཁན་དང་བང་ཆེན་དུས་ཚེས་སོགས་མངོན་པར་མཁྱེན་པའི་སྟོབས་ཀྱིས་གསུངས་པ་ལྟར་རྟ་ལོ་ཟླ་བ་གཉིས་པར་ཞབས་དྲུང་དུ་འབྱོར་བས། སྒར་ཆེན་ནས་རྗེ་ཞྭ་དམར་ཅོད་པན་འཛིན་པ་མཆོག་གི་ཞུ་ཕྲིན་སྐུའི་ཉེར་སྤྱད་དང་བཅས་པ་རྣམས་ དང༌། དབུས་གཙང་གི་སྡེ་དཔོན་དང་དགོན་སྡེ་ཁ་ཤས་ཀྱི་ཞུ་ཡིག་རྟེན་བཅས་རྣམས་ཕུལ་ཞིང༌། མདོ་དབུས་ཀྱི་ཚོང་པ་དང་ཁམས་འགྲུལ་བ་རྣམས་ཀྱིས་ཀྱང་རང་རང་གི་མངའ་ཐང་ལོངས་སྤྱོད་དང་འཚམ་པའི་འབུལ་ནོད་བགྱིས་ཏེ། རྣམ་དཔྱོད་དང་ལྡན་པ་རྣམས་ཀྱིས་ལེགས་པར་བརྟགས་པས་དད་མོས་ཆེས་ཆེར་འཕེལ་བ་དང༌། ཐ་མལ་པ་ཀུན་གྱིས་ཀྱང་ཞལ་མཐོང་བ་ཙམ་གྱིས་དད་པ་ཐོབ་ཅིང༌། གསོལ་བ་རྩེ་གཅིག་ཏུ་འདེབས། ཟླ་ངོ་བཞི་བཞེས་པ་ནས་བྲིས་སྐུ་སོགས་ལ་ཕྱག་ནས་ཞུས་པའི་ཚེ་ཨོཾ་ཨ༔ཧཱུྃ་ཅེས་དང༌། བསྔོ་བ་ཞུས་པའི་ཚེ། སངས་རྒྱས་ཐོབ་པར་གྱུར་ཅིག་གསུངས་པས། ཐམས་ཅད་ངོ་མཚར་དུ་གྱུར་ཅིང༌། ཟླ་བ་དྲུག་ནས་ཚེམས་ཀྱང་གསལ་པོར་འཁྲུངས། ཉིན་གཅིག་ཡུམ་ལ་ཨ་ལོང་གི་ཐོག་ན་ཇོ་བོ་མཻ་ཧྲིཔ་འདུག་གསུངས་ཤིང༌། དགོངས་ཁ་ཞིག་དབོན་ལྷ་མགོན་ལ་ཉི་མའི་སྟེང་ན་ཨོཌྱན་བཞུགས་འདུག་ཁྱོད་ཀྱིས་ཨེ་མཐོང་གསུངས་ནས་ཕྱག་མཛུབ་ཀྱིས་བསྟན། ཡང་ཉིན་གཅིག་ཐམས་ཅད་ཀྱིས་ཕྱག་ཕུལ། སྤྲུལ་སྐུ་ཞྭ་དམར་བ་བྱོན་འདུག་གསུང་བ་སོགས་ཀྱི་གཟིགས་སྣང་དང༌། སྐུ་འཁོར་འགའ་ལ་དྲུང་ན་རིམ་བརྒྱད་ཀའི་མཚན་གསལ་པོར་གསུངས་ཤིང༌། ཉིན་གཅིག་མཛོ་མོ་མཛོ་མོ་མཛོ་མོ་ཞར་མ་ཞེས་གསུང་པའི་སང་དེ་རྒན་རྒོན་གཉིས་ཀྱིས་མཛོ་མོ་ཞར་མ་ཅིག་ཕུལ་བྱུང་བ་སོགས་ཆེད་དུ་མ་ཞུས་པར་ཐོལ་རྒྱག་ཏུ་གསུངས་པ་དང༌།

གལ་ཆེ་བའི་རིག་ལ་ལུང་བསྟན་ཞུས་པ་རྣམས་ལ་ཇི་ལྟར་གསུངས་པ་བཞིན་ཐོག་ཏུ་བབ་པས་གསུང་ལ་ངེས་ཤེས་འདྲོངས། ཡང་ཉིན་གཅིག་སི་ཏུ་པ་གསུང་བ་ན་དེ་འཕྲལ་དུ་སྔ་མགྱོགས་ཀྱི་བང་ཆེན་འབྱོར་ཞིང༌། དེ་རྗེས་དྲུང་པ་ཉིད་ཀྱང་ཕེབས་ཏེ་འབུལ་བ་མཛད་ཅིང༌། དབུ་ཞྭ་ཞྭ་ནག་གསོལ་ནས་ཁྲོམ་ལ་མཇལ་ཁ་གནང་བའི་ཚེ་ནམ་མཁར་འཇའ་ཚོན་གྱི་གུར་ཕུབ་པ་ལ་སོགས་པའི་ལྟས་བཟང་པོའང་བྱུང༌། དེ་ནས་དྲུང་པ་སི་ཏུ་པས་ཚེ་དབང་གྲུབ་རྒྱལ་མ་ཕུལ་ཚེ་སྤྲུལ་པའི་སྐུ་ཚེ་དཔག་མེད་དཀར་པོ་ཞིག་དུ་ཞལ་གཟིགས་ཤིང་ཚེ་རིལ་གསོལ་འཕྲོ་ཚུར་གནང་བ་ལ་སྔར་མེད་ཀྱི་རོ་མཆོག་བརྒྱ་དང་ལྡན་པར་བྱུང་གསུངས། གཞན་ཡང་རྡོར་ཕྲེང་དང་རང་བྱུང་བཀའ་འབུམ་སྟེང་ནས་ཕྱག་ཆེན་ཆོས་དྲུག་སོགས་དབང་ལུང་འགའ་ཤས་ཀྱང་ཆོས་སྐྱེས་སུ་ཕུལ། སྐབས་ཤིག་སི་ཏུ་རིན་པོ་ཆེས་རྗེ་ཆོས་གྲགས་རྒྱ་མཚོའི་ཕྱག་དྲིལ་གཟིགས་ཕུལ་ནས་འདི་མི་བསྐྱོད་རྗེ་དང་ཆོས་གྲགས་རྒྱ་མཚོ་སུའི་ཕྱག་དྲིལ་ལགས་ཞུས་པས། ཆོས་གྲགས་རྒྱ་མཚོའི་རེད་གསུངས་པ་དང༌། ཕྱག་ཕྲེང་གི་སྤོས་ཤེལ་རྗེ་གོང་མའི་ཡིན་པ་དང་རི་ཆེའི་ཆོས་རྗེའི་ཡིན་པ་གཉིས་ལ་ཉིད་ཀྱི་ཕྱག་ཕྲེང་གང་ཞུས་པར་ངོས་འཛིན་གནང་བས་ཐུགས་ཡིད་ལྷག་པར་ཆེས། དེ་ནས་ལུག་ལོའི་ནང་དུ་ཆ་གར་གྱི་དམག་ལྷགས་པས་འདི་ཕྱོགས་སུ་གནོད་པ་ཡོང་ངམ་མི་ཡོང་ཞུས་པར་མི་ཡོང་གསུངས་ཤིང༌། རེས་འགའ་ཆ་གར་བཟློག་བསྒྱུར་གསུངས་ནས་ཕྱག་གི་ཐལ་མོ་དང་ན་བཟའ་རྡེབ་པ་ཡང་མཛད་པ་བཞིན་ཉེ་སྐོར་ཀུན་ལ་གནོད་པ་མེད་ཅིང་ཆ་གར་གྱི་དམག་ཀྱང་རང་ཞིར་སོང་བས་ཇི་ལྟར་གསུངས་པ་ཐོག་ཏུ་བབས། དབུས་ནས་དགེ་འདུན་ཡང་རི་བ་རྣམས་རྗེ་བླ་མ་ཞྭ་དམར་པའི་བཀའ་བཞིན་ཕྱིར་བཏེག་པ་ལ་འགའ་ཞིག་གིས་འདི་ན་ཡོང་རྒྱུ་མ་རེད་ཟེར་བའི་སྒྲོས་བྱུང་བ་ན། ཡང་རི་བ་ཡོང་ཡོད་ངའི་མཁྱེན་པ་ཡིན་གསུངས། དེ་ནས་ལུག་ལོ་ཟླ་བ་དྲུག་པར་ཡང་རི་བ་དཔོན་སློབ་ཞབས་དྲུང་དུ་འབྱོར་བའི་སྒར་ལ་གཟིགས་པར་རི་ངོས་སུ་ཕེབས་པའི་ཚེ་རྡོ་ལ་ཞབས་རྗེས་གསལ་པོར་བྱོན།

ཁོང་རྣམས་ཀྱིས་འབུལ་བ་དང་ཞུ་ཡིག་རྟེན་བཅས་རྣམས་ཕུལ་བ་ན་རིན་པོ་ཆེ་དཔའ་བོའི་ཞུ་ཡིག་ཕྱག་ཏུ་བཞེས་ནས་སྐུ་འཕྲག་ཏུ་བཅུག །བླ་མ་དང་དགེ་འདུན་འགའ་རེ་ལ་མིང་ནས་གསུང་པ་དང་ངོས་འཛིན་མཛད། ལྕགས་མོ་དང་ཡང་རི་བ་གཞི་བྱེས་ཀྱིས་དབུས་སུ་སྒར་པ་གདན་འདྲེན་གྱི་བང་ཆེན་བརྫངས་པར་ཞལ་ཏ་གནང་རྒྱུ་ཨེ་ཡོད་ཞུས་པར། ཞྭ་དམར་པ་ལ་མགྱོགས་པོ་བྱོན། ཁྱེད་ང་ལ་རྩིས་མེད་པ་ཨེ་ཡིན་ཞུས་གསུངས། སྐུ་འཁོར་འགའ་ཞིག་ལ་སྐུ་རྩེད་ཀྱི་ཚུལ་དུ་ཐུགས་རྗེ་ཆེན་པོའི་སྒོམ་ལུང་རྒྱས་པར་གནང༌། ཉིན་གཅིག་དེ་རིང་རྟེན་འབྲེལ་བཟང་པོ་ཡོད། རོལ་མོ་དང་བསངས་མཆོད་བྱེད་དགོས་གསུངས་པ་ཕྱིས་དུས་ཚེས་བསྒྲིག་པས་ཡངས་ཅན་ནས་བཞུགས་སྒར་ཁམས་ཕྱོགས་སུ་འདེགས་གྲབས་བྱེད་པ་དང་འགྲིག་འདུག་ཟེར། ཡང་ཉིན་ཅིག་དེ་རིང་གཏམ་སྙན་པོ་ཡོང་བ་ཡོད་གསུངས་པ་ན། སྔ་སོར་གྱི་བང་ཆེན་གཉིས་འཁོར་ནས་བཞུགས་སྒར་འབྲི་ཆུ་ཁར་ཕེབས་ཡོད་ཚུལ་ཞུས་པས་ཤིན་ཏུ་དགྱེས་པར་གྱུར། དེ་སྐབས་འཇང་རྒྱལ་པོའི་ཏི་ཤྲི་བྱང་བཤེས་པས་གཙོས་སྤོ་འབོར་དང༌། སྤུངས་རི་ནང་སོ་ཡབ་སྲས་སོགས་འབའ་ལ་བཞི་བར་གྱི་ལྷ་སྡེ་མི་སྡེ་ཀུན་གྱི་ཞུ་ཡིག་དང་ཇ་འདྲེན་གྱི་འབུལ་བ་གཏོས་ཆེ་བ་སླེབ། སླར་སྒར་ཆེན་དུ་ཕེབས་བཞུད་ཉེ་ལེན་བཏང་བར། ད་ཆ་གར་གྱིས་གནོད་པ་མེད་པས་ག་ལེར་བྱོན་གྱིས་གསུངས། དེ་ནས་བྱ་ལོ་ཟླ་བ་གཉིས་པར་སྒར་ཆེན་ལྷུན་རྩེར་ཕེབས་པའི་ཆིབས་རགས་ལ་གཟིམ་ཁང་སྟེང་ནས་གཟིགས་མོ་མཛད། ཕྱིར་ཉིན་དགེ་སློང་དབུ་མ་རིག་པ་གནང་སྟེ། ང་སྒར་དུ་ནམ་གདན་འདྲེན་རྒྱུ་ཡིན་བཀའ་ཕེབས། ཉི་མ་དེ་ཉིད་དུ་རྗེ་ཞྭ་དམར་བ་སྐུ་འཁོར་ཉུང་ཤས་དང་བཅས་པས་ཕྱག་འབུལ་ལ་ཕེབས་ཏེ། དེ་ཉིད་ཀྱིས་ཕལ་པ་རྣམས་ལ་བྱ་བ་ལྟ་བུའི་བརྟག་པ་སོགས་མི་དགོས་ཤིང༌། རྗེ་གོང་མ་ཐམས་ཅད་མཁྱེན་པའི་གསུང་གི་ཟུར་ལས་ཀྱང་དེ་འདྲ་འགོག་ཚུལ་ཞིབ་མོར་གསུངས་ནས། ཐུགས་ཐེ་ཚོམ་མེད་པར་རྗེ་གོང་མ་ལ་ཇི་ལྟར་མཛད་པ་བཞིན་གྱི་ཕྱག་དང་བཀུར་སྟི་མཛད།

ནང་སོ་མཛོད་པ་མཆེད་སོགས་སྐུ་འཁོར་རྙིང་པ་རྣམས་ཀྱང་ཞལ་མཇལ་བ་ཙམ་གྱིས་དད་པ་ཐོབ་ཅིང་ཡིད་ཆེས་སྐྱེས། དེ་ནས་ཚེས་བཅུ་གཉིས་རྒྱལ་ཕུར་གྱི་འགྲུབ་སྦྱོར་དང་ལྡན་པའི་ཉིན་སྒར་ཆེན་འཛམ་གླིང་རྒྱན་དུ་སྤྱན་འདྲེན་མཛད་ནས་སྔོན་གྱི་སེང་གེའི་ཁྲི་ཆེན་པོར་མངའ་གསོལ་ཏེ། སྒར་ཆོས་སྡེ་དང་བཅས་པ་ཐམས་ཅད་ཀྱིས་འབུལ་བ་དང་ཞལ་མཇལ་ཕྱག་འབུལ་བགྱིས། སང་མཛོད་པའི་གུར་དུ་ཕེབས་པ་ན་གནྡྷོ་ལའི་ལྡེ་མིག་རྣམས་སྐུ་རྐེད་དུ་བཞེས། དེ་ནས་རྟེན་སྒམ་སོགས་ཕྱག་རྫས་རྣམས་རིམ་པར་རྩིས་འབུལ་མཛད་པའི་ཚེ། སྐུ་ཆོས་དང་སྣམ་སྦྱར་སོགས་ལ་གཞན་ལས་ཐུགས་དགྱེས་པའི་ཚུལ་གྱིས་སྐུ་ལ་བཞེས་ཤིང༌། ཕྱག་ཤུབས་ཡོད་པ་སོགས་ཕུལ་ཀྱང་མི་བཞེས་པ་དང༌། ཕྱའུ་འགག་བཅད་ཞིག་དགོས་གསུངས་པར་རྗེ་དེ་བཞིན་གཤེགས་པའི་ཕྱའུ་འགག་བཅད་ལ་དར་གྱི་ཡུ་བ་བྱས་པ་གཅིག་ཕུལ་བ་ དང༌། ཤ་བ་ཡུ་མོའི་རྭ་གཟིགས་སུ་ཕུལ་བའི་ཚེ་འགག་བཅད་ཡུ་བ་ཅན་དང༌། ཡུ་མོའི་རྭ་ཅོ་གསུངས་ནས་བཞད། དེ་ནས་རྗེ་ཞྭ་དམར་པའི་དྲུང་དུུ་བཀའ་ཆོས་ཀྱི་ཐོག་མ་གྲུབ་རྒྱལ་མ་དང་ལྷ་དགུ་སོགས་ཚེ་དབང་གི་རིགས་མང་དག་གསན་ཞིང༌། དབུ་སྐྲ་བསིལ་བ་ལ་ཐུགས་རིངས་པའི་ཞལ་ཏ་རིམ་པས་ཕེབས་པར་བརྟེན། ལྷུམས་དང་ཤོལ་ཟླ་རྩིས་པའི་དགུང་ལོ་ངོ་བདུན་བཞེས་པ་བྱ་ལོ་ཟླ་བ་བཞི་པའི་ཚེས་བདུན་གྱི་ཉིན་ཇོ་བོ་གནྡྷོ་ལའི་དྲུང་དུ་རྗེ་ཞྭ་དམར་བས་གཙུག་ཕུད་བཞེས་ཤིང་དབུ་སྐྲ་བསིལ་ནས། དཔལ་ལྡན་མི་ཕམ་ཆོས་ཀྱི་དབང་ཕྱུག་ཏུ་མཚན་གསོལ། ཡོངས་རྫོགས་དགེ་བསྙེན་དང་སྨོན་འཇུག་སེམས་བསྐྱེད་ཀྱི་སྡོམ་པ་བཞེས། བཅོ་ལྔ་ལ་ཏྲེ་ཤོད་ཤུགས་རིའི་ཐང་དུ་ཡབ་སྲས་ལྷན་རྒྱས་བཞུགས་སྒར་བསྒྲིགས་ནས་བཞུགས་པའི་སྐབས་ཞིག་ནང་སོ་མདོ་རྒྱུད་པས་རྗེ་གོང་མའི་ཞལ་ཐང་སོགས་བྲིས་སྐུ་འགའ་ཞིག་ལ་ཕྱག་ནས་ཞུས་པར་ཕྱག་ནས་མང་དུ་ཟུག། དེ་ནས་བཞག་བླས་འདྲ་ཚེར་ལུང་མདོར་སྤྱན་དྲངས་པའི་ཕེབས་ལམ་ཤེལ་ཁོག་ར་མ་སྒང་དུ་དར་མདོའི་མི་ཆེན་སྟག་འདུ་དང་བཅས་པ་དང༌།

རབ་སྒང་མཁས་པ་མི་ལྔའི་དགོན་རྣམས་ཀྱི་ཇ་འདྲེན་སླེབ། ལམ་དུ་གཟིགས་སྣང་གི་ལོ་རྒྱུས་འགའ་ཤས་གསུངས་ཤིང༌། འདྲ་ཚེར་ལུང་དགོན་དུ་ཕེབས། མཆོད་ཡོན་ཐམས་ཅད་ཀྱིས་འབུལ་ཞབས་རྒྱ་ཆེར་བགྱིས་ཏེ་བཞུགས་རིང་དུས་མཁྱེན་བཀའ་འབུམ་ན་བཞུགས་པའི་དབང་རྗེས་གནང་རྣམས་རྫོགས་པར་གསན། སླར་ཏྲེ་ཤོད་དུ་ཕེབས་ཐོག་སི་ཏུ་རིན་པོ་ཆེ་གཤེགས་པའི་དགོངས་རྫོགས་འབུལ་སྐྱེལ་བ་བྱོན་ཞིང༌། དགུན་ལྷུན་རྩེའི་གཟིམ་ཁང་དང་བཞུགས་སྒར་རེས་མོས་སུ་བཞུགས། དེར་ལོ་གསར་དང་སྨོན་ལམ་ཆེན་མོ་མཛད་ཚེ། མང་ཇའི་རིང་ཐམས་ཅད་དུ་ཚོགས་དབུར་བཞུགས་ཤིང༌། བཅོ་ལྔའི་ཉིན་ཐོག་ཐག་བཞུགས་ཁྲི་ཁར་བཞུགས། དབུ་ལ་ཞྭ་ཁྲ་བཞེས་ཕྱག་ཏུ་མེ་ཏོག་བསྣམས་ནས་འཐོར་བ་སོགས་དགྱེས་པའི་ཚུལ་དཔག་མེད་མཛད། ཁྱི་ལོའི་སོས་འཛམ་ཐང་ཆོས་རྗེའི་སྤྱན་འདྲེན་པ་རིམ་འབྱོར་བཞིན། ལྔ་པར་འཛམ་ཐང་ཕྱོགས་སུ་ཆིབས་ཁ་བསྒྱུར་ཏེ། ཤེལ་ཁོག་ནས་བརྒྱུད་གནས་མཇལ་མཛད་ཅིང་སྙེ་རོལ་ཏུ་ཕེབས། དེར་སྐུ་འཁོར་རྣམས་ཀྱིས་ཡུན་རིང་མི་བཞུགས་རྩིས་གཟིམ་གུར་ཀ་གཉིས་མ་ལས་མ་ཕུབ་པར། གཟིམ་གུར་ཆེ་བ་ངེས་པར་ཕུབ་དགོས་གསུངས་པ་ལ། དེ་མ་ཐག་རི་བོ་དགེ་ལྡན་པའི་གྲྭ་རྒྱུན་ཨ་མདོ་བ་མི་མགོ་སུམ་བརྒྱ་ཙམ་དང༌། འཇང་རྒྱལ་བློན་བླ་མ་རྣམས་དང་བཅས་པའི་འབུལ་སྐྱེལ་བ་མང་དུ་སླེབ་པ་དང༌། དེར་བཞུགས་ཡུན་རིང་དུ་འགོར་བའང་མཁྱེན་པར་འདུག།

དེ་ནས་རྡོ་རོལ་བརྒྱུད་འཛི་ཀ་ཐང་དུ་བཞུགས་ཚེ་རྗེ་མཐོང་བ་དོན་ལྡན་དང་མི་བསྐྱོད་རྗེའི་བཀའ་འབུམ་ནང་གི་དབང་རྗེས་གནང་རྫོགས་པར་གསན། དགུ་པའི་ཡར་ཚེས་ལ་འཛམ་ཐང་དགོན་དུ་ཕེབས་པར་བསུ་བ་སེར་སྦྲེང་དང་བཅས་ཆོས་རྗེས་མཇལ། དཔོན་སློབ་སྡེ་དགོན་ཐམས་ཅད་ཀྱིས་འབུལ་བསྙེན་རྒྱ་ཆེར་བསྒྲུབས། དེ་ནས་ལ་རྒྱབ་བཞག་ཤོད་ཞེས་པར་སྤྱན་དྲངས་ནས་ཀྱང་འབུལ་ཞབས་མང་དུ་ཞུས། སླར་འཛམ་ཐང་དུ་ཕེབས་ཐོག་ནས་མགོ་ལོག་དཔོན་རྣམས་ཀྱིས་སྨར་སྟོད་དུ་གདན་འདྲེན་ཞུས་ནས་ཆེན་མོ་ཐང་དུ་བཞུགས་སྐབས་སྐུ་འཁྲིས་པ་རྣམས་ལ་གསུང་གླེང་མཛད་པར། ང་ལ་བླ་མ་བཞི་ཡོད་གསུངས་པ་དང༌། དབུས་སུུ་དགོན་པ་བདུན་ཡོད། དབུས་གཙང་དུ་ལོ་བཅུ་བདུན་སོང༌། སྔོན་ཞིང་བརྗེ་སྐབས་ཀྱི་བསྙུན་གཞི་དེ་དུག་ཡིན་ཟེར་ཏེ་མིན་གསུངས། དེར་མགོ་ལོག་དང་བེ་རི་རྣམས་ཀྱིས་རྟ་ཁྲབ་དང་གོས་དར་ལ་སོགས་པའི་བརྒྱ་འབུལ་དུ་མ་བགྱིས། དེ་ནས་ཚུར་ཤེལ་ཁོག་ཏུ་ཕེབས་ཐོག་རྗེ་དཔའ་བོས་དབུ་མཛད་དབུས་གཙང་དྭགས་ཀོང་གི་ཀར་སྡེ་དང༌། སྦྱིན་བདག་རྣམསཀྱིས་དབུས་གཙང་དང་དྭགས་ཀོང་དུ་ཆིབས་བསྒྱུར་དགོས་པའི་ཞུ་བ་ནན་ཆགས་འབུལ་སྐྱེལ་དང་བཅས་འབྱོར་ཞིང༌། མི་ཆེན་སོགས་དར་མདོ་དང་རབ་སྒང་པ་ཡོན་མཆོད་རྣམས་ཀྱིས་སྤྱན་འདྲེན་དུ་དཔོན་མདོ་བཀྲས་དང༌། ཀ་འཇུག་རྟགས་ལྡན་སེར་སྐྱ་རྣམས་བརྫངས་པའང་འབྱོར་བས་ཤེལ་ཁོག་ནས་ཏའུ་བརྒྱུད་དེ་གདན་དྲངས་པའི་ཕེབས་ལམ་དུ་ནང་སོ་མདོ་རྒྱུད་པ་ལ་རྣམ་རྟོག་ཆོས་སྐུ་ཡིན་གསུངས་པའི་གསུང་འཕྲོས་དང་བགྲོ་གླེང་མཛད་པ་ལ། ནང་སོའི་དྲུང་གིས་ཀྱང་སྐུ་རྩེད་ཉམས་ཉུལ་གྱི་རྣམ་པར་བགྲོ་གླེང་ཕུལ་པས། ད་དེ་འདྲའི་བགྲོ་གླེང་སུའི་ལུགས་ཡིན་གསུངས་པས་སྐྲག་ཅིང་ཟིལ་གྱིས་གནོན་པ་བྱུང་གསུངས། ཏའུ་མི་མཚོར་ལོ་གསར་མཛད་ནས་ཟླ་བ་དང་པོར་དར་མདོར་ཕེབས། མི་ཆེན་གྱིས་རྒྱལ་པོའི་ལུང་གི་ཆེ་བའི་རྒྱན་དང༌། རོལ་མོ་ལ་སོགས་པའི་བསུ་བཀོད་རྒྱ་ཆེན་པོས་སྤྱན་དྲངས་ཤིང༌།

རྒྱ་བོད་ཐམས་ཅད་ཀྱིས་སེམས་རྩེ་གཅིག་པའི་དད་པའི་གདུང་ཤུགས་ཀྱིས་ཇ་གོས་དར་གསེར་དངུལ་རྒྱ་ཟོག་ཁྱད་མཚར་གྱི་རིགས་ལ་སོགས་པའི་ལོངས་སྤྱོད་དང་དངོས་པོས་ས་སྟེང་ཁྱབ་པ་ལྟ་བུ་ཕུལ། ལིང་ཚེ་དཔོན་ཅུ་ཧུད་ཀྱིས་གདན་འདྲེན་ནན་གྱིས་ཞུས་པར་ཕེབས་མ་གྲུབ་པས་ཇ་གོས་དར་གསེར་དངུལ་ན་བཟའ་གསོལ་སྤྱད་གཟིམ་དྲེལ་ལ་སོགས་པའི་བརྒྱ་འབུལ་གཏོས་ཆེ་བ་ཚུར་ལ་བརྫངས་ཤིང༌། ཤ་བིང་དཔོན་གྱིས་ཀྱང་རྒྱའི་ཟས་སྣ་ཤིང་ཐོག་སོགས་ཀྱི་བཞེས་སྤྲོ་དང་ཇ་འདྲེན་གྱི་འབུལ་བ་བརྫངས། དེར་རྗེ་ཞྭ་དམར་པའི་ཕྱག་ན་དྲུང་གོང་མའི་དུས་མ་ཕྱི་ལ་དགོངས་ཏེ་བཞེངས་པའི་རྗེ་དུས་མཁྱེན་དང༌། པགྴིའི་རྣམ་ཐར་ཞིང་བཀོད་ཀྱི་ཞལ་ཐང་གཉིས་ཡོད་པ་གཟིགས་པས་འདི་མ་དཔེ་ལ་མེད་ཁ་མེད་ཡིན་གསུངས་ནས་ངོས་འཛིན་མཛད། ཡབ་སྲས་བཀའ་གྲོས་ཀྱི་ཐོག་ནས་ལ་མོ་རྩེའི་སྒྲུབ་སྡེ་གསོ་བའི་ཐེས་དང༌། མདོ་པ་ཤོག་གསུམ་ནས་བུ་ཁྲལ་གྱི་ཐོ་བཙུན་སུམ་ཅུ་ཙམ་འཇོག་པ་མཛད་ཅིང་ཞབས་ཀྱིས་བཅགས། མདོ་ཁམས་སྟོད་སྨད་ཀོང་པོ་དབུས་གཙང་གི་ཚོང་པ་ཀུན་གྱིས་ཀྱང་རང་རང་གི་ཚོང་ཕུད་ནས་ཅི་འབྱོར་བའི་བརྒྱ་འབུལ་རྣམས་བྱས་ཏེ། གཞི་བྱེས་ཀྱི་སྐྱེ་བོ་མཐའ་དག་ལ་ཞལ་མཇལ་ཆོས་འབྲེལ་སྨོན་ལམ་བཀྲ་ཤིས་གནང༌། དེ་ནས་ཡར་རབ་སྒང་གི་ར་ཏི་ཁོས་མོ་ཁྲི་བྱམས། གསར་སྟོད་མགོ །བཀའ་བཞི་ལ་སོགས་པར་ཕེབས་ནས་སོ་སོའི་མཁན་སློབ་གྲྭ་འབངས་སྦྱིན་བདག་དང་བཅས་པའི་མོས་པ་གང་བར་མཛད་ཅིང་ཡབ་སྲས་བཀའ་གྲོས་ཐོག་ནས་ཀར་སྡེར་གཏོགས་པའི་བླ་མ་སློབ་དཔོན་དགོས་པ་རྣམས་ཀྱང་སོ་སོར་བསྐོ་བཞག་མཛད་ཅིང༌། དེ་ནས་དྲུང་བྱང་ཆུབ་བཤེས་གཉེན་དང་རྒྱ་བྱ་བླ་མ་སོགས་པའི་སྤོ་འབོར་བ་རྣམས་ཀྱིས་བླ་མ་ཆོས་བཀྲས་པ་སྤྱན་འདྲེན་དུ་མངགས་ནས་གསོལ་བཏབ་བཞིན། ཀཾ་པོ་གནས་ནང་དུ་ཕེབས་ལམ་མགུ་ལོག་ནས་བརྒྱུད། ངོམ་སྒང་དུ་བཞག་བླ་དཔོན་སློབ་ཀྱིས་འབུལ་ཞབས་ཡུན་རིང་དུ་ཞུས་ཤིང༌།

འཇའ་མོ་ལར་སྨན་འཇི་གདན་ས་པ་དང་འཇང་ཤར་ཕྱོགས་ཇ་ཀྲས་ཀྱང་མཇལ། ཟླ་བ་བཅུ་གཉིས་པར་གནས་སྐོར་ཕེབས་ཏེ། ནང་སོ་སྤུངས་རི་བ་སོགས་གནས་སྒོ་དང་གནས་ནང་བའི་ཕེབས་བསུ་དང་ཡུལ་ལྷ་རྣམས་དགའ་ཞིང་གུས་པའི་མཚན་མ་ནམ་མཁའ་འཇའ་ཚོན་གྱིས་དཀྲིགས་པ་སོགས་བྱུང༌། གནས་སྒོའི་གཙུག་ལག་ཁང་རྣམས་མཇལ་བར་ཕེབས་ཚེ་བཞག་བླ་དཔོན་སློབ་ཀྱིས་ལྡེའུ་མིག་འཛིན་པའི་ལྷ་ཁང་བཀྲ་ཤིས་གསར་མ་ཟེར་བ་ཞིག་ན་དྲུང་ན་རིམ་གྱི་སྐུ་བཞུགས་པའི་ན་རིམ་སྔ་མ་སྔ་མའི་སྐུས་ཕྱི་མ་ཕྱི་མ་ཐོག་མར་ཕེབས་པ་ལ་ཞྭ་ཕུད་མཛད་ཟེར་བའི་ངག་སྒྲོས་ཡོད་པར་བརྟེན། བླ་མ་དཔོན་སློབ་ཀྱིས་མི་ཕེབས་པའི་ཞག་གསུམ་གྱིས་གོང་ནས་མཆོད་པ་བཟང་དུ་བཤམས། སྒོ་ལ་དཀོན་གཉེར་སོགས་ཀྱི་འགྲིམ་འགྲུལ་མེད་པར་རྒྱས་བཏབ་པ་ཕེབས་པ་དང་མཉམ་དུ་ཕྱེ་བས་དྲུང་གོང་མའི་སྐུ་མི་བཞུགས་པ་འདུག་ཀྱང་རྗེ་ཆོས་གྲགས་རྒྱ་མཚོའི་སྐུ་དེའི་དབུ་ཞྭ་ཐུགས་ཀའི་ཐད་དུ་ཕྱག་ཆོས་འཁོར་གྱིས་བརྟེན་པ་ལྟར་མཛད་ནས་འདུག་པས་ཀུན་ཡ་མཚན་དུ་གྱུར་ཞིང༌། སྐུ་དེས་སྔོན་རྗེ་མི་བསྐྱོད་རྡོ་རྗེ་ཕེབས་སྐབས་ཀྱང་དེ་ལྟར་མཛད་པ་ཡིན་ཟེར། དེ་ནས་གནས་ནང་རྣམས་སུ་ཕེབས་ཚེ་སྐུ་འཁོར་རྣམས་ལ་གྲུབ་ཆེན་པཀྴི་ལ་སོགས་པའི་གཟིགས་སྣང་དང་ངོས་འཛིན་མང་དུ་གསུངས། དེར་དྲུང་བྱང་བཤེས་པ་སོགས་སྤོ་འབོར་བའི་བླ་གྲྭ་ཕལ་མོ་ཆེས་མཇལ་ཞིང་འབུལ་ཞབས་བགྱིས། འཇང་ལ་གསེར་ཡིག་པ་གནང༌། བྱི་བ་ལོའི་ལོ་སར་སྨོན་ལམ་མཛད་པའི་ཚེས་བཅུ་བཞིའི་སྔ་དྲོ་དགེ་འདུན་རྣམས་ལ་ཐུགས་རྗེ་ཆེན་པོའི་སྒོམ་ལུང་སོགས་གནང༌། དགོངས་མོ་མཚུར་ཕུ་ལ་སོགས་པའི་དབུས་ཕྱོགས་སུ་ཕྱག་ནས་གནང་ཞིང་གཟིགས་སྣང་དང་སྤྲུལ་པ་བསྟན་ཚུལ་སོགས་ཀྱི་ལོ་རྒྱུས་མང་དུ་གསུངས། བཀྲ་ཤིས་དང་བྱིན་གྱིས་རློབས་པའི་རྟེན་འབྲེལ་མཛད། སྨོན་ལམ་གྲོལ་རྗེས་རྗེ་ཞྭ་དམར་པའི་དྲུང་དུ་བདེ་བར་གཤེགས་པའི་བཀའ་འགྱུར་རོ་འཚལ་གྱི་ལྗགས་ལུང་གསན་པའི་དབུ་ཐོག་མར་རྒྱུད་འབུམ་ནས་བརྩམས་ཏེ་ཚུགས།

དབུ་མཛད་བཀྲས་རྒྱམ་པས་སྨོན་ལམ་ཞུས་པར་ཨོཾ་ཨཱཿཧཱུྃ་བཀྲ་ཤིས་རྒྱ་མཚོའི་བསམ་དོན་ཆོས་བཞིན་འགྲུབ་ནས་ཕྱི་མ་བདེ་བ་ཅན་དུ་སྐྱེ་བར་གྱུར་ཅིག །གནས་སྒོའི་བླ་མར་ཁྱོད་རང་དགེ་སྦྱོར་བྱེད་པ་དགའ་ཞེས་གསུངས། དེར་སྤུང་རི་ནས་ནང་སོ་སོགས་དང་འབའ་ལ་བཞི་བར་གྱི་གྲྭ་རིགས་རྣམས་དང་ཀོང་པོའི་ཚོང་དཔོན་རྒོད་ཚང་པ་རྣམས་ཀྱིས་འབའ་ཕྱོགས་སུ་སྤྱན་འདྲེན་སྔ་ཕྱི་རིམ་འབྱོར་བཞིན་འབའ་ཐང་ཕྱོགས་སུ་ཆིབས་བསྒྱུར་ནས་སྟག་ཤོད་དུ་ཕེབས་ཐོག་བླ་མ་ཡབ་གཤེགས་པ་ལ་གཤེགས་ཁར་ཕྱག་དབང་ཞབས་དབང་དང་གཤེགས་ནས་རྗེ་ཞྭ་དམར་བའི་དྲུང་དུ་བསྔོ་རྟེན་འབུལ་བ་དང༌། སྒར་ཆོས་སྡེ་རྣམས་ལ་མང་ཇ་རྣམ་བཞག་བསྔོ་སྨོན་སོགས་མཛད། གདུང་ཞུགས་ཀྱིས་སྦྱངས་ཚེ་མེ་རང་འབར་བྱུང་བ་དེར་ཡོད་ཀུན་གྱིས་མཐུན་གྲུབ་ཏུ་མཐོང་ཟེར་ཞིང་སྐུ་གདུང་གི་མཆོད་རྟེན་ཡང་བརྩིགས། འབའ་རྒྱ་སྤང་སྟེང་ནས་ཤར་ཕྱོགས་སྤུང་རིའི་གནས་མཇལ་དུ་ཕེབས་པ་ན་འཁོར་ལོ་བདེ་མཆོག་ཞལ་གཟིགས་གསུངས། འདམ་ཆེན་རྩེར་སོགས་མང་པོར་ཞབས་ཀྱིས་བཅགས། འབའི་གྲྭ་ཡོན་རྣམས་ཀྱིས་བསྙེན་བཀུར་དང་འབུལ་ཞབས་རྒྱ་ཆེར་བགྱིས་ཤིང༌། དེར་བཀའ་འགྱུར་ལས་བསྐལ་བཟང་སོགས་ཀྱི་ལུང་གསན། ཡབ་སྲས་བཀའ་གྲོས་ནས་འཇང་ཀོང་བར་གྱི་འདུན་འཇགས་ཀྱི་བཀའ་ཁྱབ་མཛད། ཁང་གསར་མགོ་གདན་ས་པས་གཙེས་འཇང་རྒྱལ་བློན་གྱི་འབུལ་སྐྱེལ་གཏོས་ཆེ་བའང་སླེབ། སླར་གནས་སྒོར་ཕེབས་ནས་རྒྱུད་འབུམ་གྱི་འཕྲོ་མུས་རྣམས་གསན་སྐབས་སྐུ་རྩེད་ཀྱི་ཞར་ལ་ནང་སོ་མདོ་རྒྱུད་པར། རྒྱལ་མཆོག་རིན་པོ་ཆེ་ཡི་གཞི།། རྒྱལ་བ་མཆོག་གི་སྤྲུལ་སྐུ་མཆོག། ལོངས་སྐུ་རྡོ་རྗེ་མཆོག་གི་མཆོག། དེ་བཞིན་གཤེགས་པ་ཆེན་པོ་པ།། དེ་བཞིན་དབང་ཕྱུག་རྡོ་རྗེ་ང༌།། མི་བསྐྱོད་རྡོ་རྗེ་ང་རང་ཡིན།། ཞེས་པའི་ཚིགས་བཅད་གནང༌། སྐབས་ཞིག་དབྱར་གཟིགས་ལ་གནས་ནང་ན་ཡར་ཕེབས་ཏེ་ཆོས་འབྱུང་སྟེང་དུ་ཚོགས་མཆོད་མཛད་ཚེ་རྡོ་རྗེ་རྣལ་འབྱོར་མ་སྐུ་མདོག་ལྗང་གུ་རྒྱན་མང་པོ་ཡོད་པ་འཁོར་མཁའ་འགྲོ་མ་བརྒྱད་ཅུ་རྩ་བརྒྱད་ཀྱིས་བསྐོར་བ་ཞལ་གཟིགས་གསུངས།

ཡབ་སྲས་ཞལ་རྒྱས་ཀྱི་སྤུང་རི་ནང་སོ་དང༌། བླ་མ་ལ་གནས་སྒོའི་ཞིག་གསོ་སོགས་ཀྱི་བཀའ་ཁྱབ་མཛད། དེ་ནས་ལི་ཐང་པ་རྣམས་དང༌། ཁྲོ་ཚ་བླ་མ་དང་ཁྲོམ་གཞུང་གི་སོག་པོ་རྣམས་ཀྱིས་སྤྱན་འདྲེན་དང་བསྙེན་བཀུར་བཞིན་ཁྲོམ་གཞུང་དང་འབོམ་ཉག་བརྒྱུད། སླར་ལྷུན་རྩེར་ཕེབས་ཏེ། བཀའ་འགྱུར་ལས་འབུམ་སོགས་གསན་ཞིང༌། ཚིགས་སུ་བཅད་པའི་གསོལ་འདེབས་འགའ་རེ་ཡང་མཛད། དེ་ནས་བྱི་བ་ལོ་ཟླ་བ་བཅུ་གཅིག་པའི་ཚེས་གསུམ་ལ་དབུས་ཕྱོགས་སུ་གདན་བཏེགས། རྫ་རྒྱུད་ནས་ལམ་ཕྱུང་སྟེ་གླིང་བར་ཚང་གིས་འགུ་ཟི་རི་ཕུག་ཏུ་སྤྱན་དྲངས་ནས་ཞབས་ཏོག་དང༌། དེར་ཤིང་གླང་གི་ལོ་སར་དང་སྨོན་ལམ་མཛད་ནས་དྲན་ཐང་བརྒྱུད། སངས་རྒྱས་མཉན་པའི་དགོན་བྱང་གླིང་དུ་ཕེབས་ཏེ། འབྲི་རྒྱུད་ཀྱི་བླ་མ་གྲྭ་རིགས་ཡོན་བདག་རྣམས་ཀྱིས་མཇལ་ཞིང་ཕྱག་མཆོད་དཔག་མེད་བགྱིས། དེ་ནས་གདན་ས་བར་ནས་དྲུང་འཇམ་དབྱངས་པས་སྤྱན་འདྲེན་ལྟར་ཀརྨར་ཕེབས་ནས་གཙུག་ལག་ཁང་ཕན་ཚུན་གྱི་རྟེན་མཇལ་ཞིང་མཆོད་ཕྱག་བགྱིས། གཟིམ་ཁང་བཀྲ་ཤིས་གསར་མར་བཞུགས། དེ་སྐབས་རྗེ་ཞྭ་དམར་པས་དཔའ་བོ་རིན་པོ་ཆེར་བརྟན་བཞུགས་ཀྱི་སྨོན་ལམ་ཞིག་ཞུ་བ་མཛད་པས། སེམས་ཅན་སྨིན་པར་མཛད་པ་ཡི། །ཞེས་སོགས་ནས། དགུང་ལོ་བརྒྱད་ཅུ་ཐུབ་པར་ཤོག །ཅེས་པ་གནང༌། ཉིན་གཅིག་ཟུར་རིའི་ཚོགས་གུར་དུ་སྣམ་སྦྱར་འགའ་ལ་ཕྱག་ནས་ཞུས་སྐབས་སྐུ་རྩེད་ཀྱི་ཚུལ་དུ་རྗེ་གོང་མའི་ཞལ་ཐང་ཆེན་མོ་ལ་ཡང་འཐོར་བར་མཛད་པས་དབུའི་འོད་ཀོར་ལ་ཕྱག་ནས་གཅིག་གཉིས་ཟུག་པ་དང༌། ཆབ་མདོ་བའི་གནས་པོ་གཅིག་གིས་ཞྭ་དམར་ནག་གི་ཞལ་ཐང་ལ་ཕྱག་ནས་ཞུས་པར་རྗེ་ཞྭ་དམར་པའི་སྐུའི་དབུ་ཞྭ་ལ་ཕྱག་ནས་ཟུག་པ་སྒྲིལ་བ་དང་ཕྱོགས་སུ་ཁྱེར་ནའང་མི་འབྲུལ་བ་ཀུན་གྱིས་མཐོང་བས་ཡ་མཚན་པར་གྱུར། ལྷ་སྟེང་དུ་ཕེབས། འགྲོ་མགོན་རས་པའི་གཟིམ་ཕུག་ལ་སོགས་པ་མཇལ་བ་མཛད། དེ་ནས་ཟུར་མང་དུ་སྤྱན་དྲངས་ཏེ། དབོན་ཆོས་རྗེ་ལེགས་བཤད་སྒྲ་དབྱངས་པ་དཔོན་སློབ་ཀྱིས་བསུ་བ་དང་སེར་སྦྲེང་སོགས་ཀྱིས་རི་མོར་བགྱིས་ཤིང༌།

འབུལ་མཆོད་རྒྱ་ཆེན་པོས་ཞབས་བསྙེན་བསྐུར། ཚང་གསར་གུ་ཤྲི་ཞལ་ངོ་རྣམས་ཀྱིས་སྙིང་ཐང་དུ་སྤྱན་དྲངས། རི་ཁག་བཅོ་བརྒྱད་དང་འབྲོང་པ་ལ་སོགས་པའི་ལྷ་སྡེ་མི་སྡེ་ཐམས་ཅད་ཀྱིས་མཇལ་ཞིང་ཡུལ་ཟོག་གི་འབུལ་བ་རྒྱ་ཆེར་སྤྲོས། སློབ་དཔོན་པདྨའི་སྒྲུབ་གནས་སྤྱི་འབྱམས་གྲག་གི་གནས་མཇལ་མཛད་ཅིང༌། སྐུ་འབུམ་མདུན་དུ་ནང་ཆེན་པས་ཀྱང་མཇལ་ཏེ་འབུལ་བསྙེན་ཞུས། དེ་ནས་གསལ་སྟོང་གི་སྒྲུབ་ཕུག་དང་རྗེ་དུས་མཁྱེན་གྱི་གནས་རེ་ནེ་དགོན་རྣམས་སུ་ཕེབས་པ་ན་ཕྱག་ཞབས་ཀྱི་རྗེས་མང་དུ་བྱོན་ཞིང་མེ་ཏོག་གི་ཆར་བབ་པས་སྐྱེ་བོ་ཐམས་ཅད་ངེས་པ་འདྲོངས་པར་བྱུང༌། དེ་ནས་རི་ཆེའི་ཆོས་རྗེ་མཚོ་སྐྱེས་ཁུ་དབོན་དང་མི་དཔོན་པ་སྡེ་དགོན་རྣམས་ཀྱིས་གུས་པ་ཆེན་པོས་སྤྱན་དྲངས་བཞིན་རི་ཆེར་ཕེབས། ལྷ་ཁང་ཆེན་མོ་ལ་སོགས་པའི་རྟེན་མཇལ་མཆོད་དང༌། བཀྲ་ཤིས་སྒོ་མང་དུ་ཆོས་རྗེས་མཇལ་འཛོམ་མཛད་པས་བཅོས་མིན་གྱི་དད་པ་ཐོབ་སྟེ་རིམ་པར་ཕྱག་ཆེན་ལྔ་ལྡན་དང་ཟབ་མོ་ནང་དོན་སོགས་ཀྱི་ཆོས་འབྲེལ་ཞུས་བཞིན་གནང༌། ཡང་དགོན་དུ་གདན་དྲངས་པ་ན་ཞལ་གཟིགས་སོགས་བྱུང་ཚུལ་ཆོས་རྗེ་ལ་ལྐོག་གྱུར་དུ་གསུངས་བྱུང་ཚུལ་མང་དུ་ཡོད་གསུངས། ལྷོ་རོང་ནས་སྡེ་པ་ཆེ་ཚང་གི་ནང་སོ་གུ་ཤྲི་པ་ཡང་འབུལ་ཞབས་རྒྱ་ཆེར་བཅས་མཇལ་དུ་བྱོན། གཞན་ཡང་བར་ལམ་ལྷོ་ངོས་ཀྱི་སྐྱེ་བོའི་ཚོགས་མཐའ་དག་གིས་མཇལ། གླིང་ནས་དེ་བར་ཤེར་ཕྱོགས་ཀྱི་འཕྲོ་མུས་རྣམས་དང་རྒྱ་རོལ་ལུང་བཅས་གསན། སོག་ཟམ་ཁ་ནས་འབྲོང་བུ་ཏའི་གུ་ཤྲི་ཉིད་སྤྱན་འདྲེན་དུ་བྱོན་པ་དང༌། ཧོར་ཀརྨ་དཔལ་དང་ནང་ཆེན་སྟོད་པའི་ཇ་འདྲེན་ཀྱང་འབྱོར་བཞིན། དེར་ཟླ་གཅིག་ལྷག་ཙམ་བཞུགས་ནས་རིམ་གྱིས་བཏེགས་པའི་ལམ་དུ་རྒྱ་སྟོན་ཆོས་རྗེ་མཆེད་ཀྱིས་མཇལ་ཞིང་བསྙེན་བཀུར་དང་འབུལ་ཆེན་མཛད། དེ་ནས་སོག་ཟམ་བཀྲ་ཤིས་ལྷུན་གླིང་དུ་ཕེབས་ཚེ་དགེ་འདུན་སྟོང་ཕྲག་ཙམ་གྱི་སེར་སྦྲེང་ལ་སོགས་པའི་བསུ་བ་དང༌།

སྡེ་དགོན་ཐམས་ཅད་ཀྱིས་འབུལ་ཞབས་བླ་ལྷག་པ་བགྱིས། དེར་རྗེ་དཔའ་བོས་ཇ་འདྲེན་དང་རྟ་འབུལ་སླེབ། རིམ་གྱིས་བྱང་ལམ་བརྒྱུད་ཕེབས་ལམ་རྣམས་སུ་ཕྱག་ཆེན་རྒྱ་གཞུང་གི་ལུང་གསན་ཞིང༌། བྱང་རིས་ཀྱི་སྐྱེ་བོ་དེ་ཀུན་ཐར་པའི་ལམ་དུ་ལ་བཟུད་པའི་བཀའ་དྲིན་བསྩལ། སྟག་ལུང་ཆོས་རྗེ་ཕེབས་པས་ཇ་འདྲེན་ཕུལ། འབབ་རོམ་བྲག་གི་གནས་མཇལ་དུ་ཕེབས། ཆོས་རྗེ་ཁག་གཉིས་ཀྱིས་གཞི་ལེན་གྱི་ཞབས་ཏོག་ཞུས། དབུ་མ་བ་དང་ཀོང་པ་རྣམས་ཀྱིས་ཀྱང་སོ་སོའི་དགོན་པར་སྤྱན་དྲངས་ཤིང་བསྙེན་བཀུར་བགྱིས། བན་སྒར་བ་དང་རོང་པོ་ཆེན་པོ་མཆོད་ཡོན་དཔོན་གཡོག་རྣམས་ཀྱིས་འབུལ་ཞབས་བགྱིས་ཏེ་དེར་བཞུགས་ཚེ། སྣང་བ་སྣ་ཚོགས་ཀྱི་ཐང་ཡངས་ལ། །ང་རིག་པའི་ཁྱེའུ་ཆུང་རྩེད་མོ་རྩེ། །ཞེས་སོགས་ཀྱི་མགུར་མཛད། དེ་ནས་དགུང་ལོ་བཅུ་པ་གླང་ལོ་ཟླ་བ་བཅུ་གཅིག་པའི་ཉེར་བདུན་ལ་ཡངས་ཅན་དུ་ཕེབས་ཏེ་ཟླ་ངོམ་དཀར་བར་རྩེ་ལྡེང་དུ་བཞུགས་སྒར་མཛད། ཚེས་གསུམ་ལ་གཙུག་ལག་ཁང་དུ་སྤྱན་དྲངས་ཤིང་དྲུང་ནས་དབོན་གུ་ཤྲི་སོགས་པས་སྣ་ལེན་གྱི་འབུལ་ཞབས་ལེགས་པར་བགྱིས། དེར་ཐོགས་ཤིག་བཞུགས་ནས་མཚུར་ཕུར་ཕེབས་པ་ལ་ནང་སོ་དང་དགེ་འདུན་རྣམས་ཀྱིས་བསུ་བའི་བཀོད་ཆེན་དང་འབུལ་ཞབས་བགྱིས་ཤིང༌། དབུས་གཙང་གི་ཀར་སྡེ་སོ་སོའི་བླ་དཔོན་དང་བཅས་པ་ཀུན་གྱིས་ཞལ་མཇལ་ཕྱག་འབུལ་ཞུས། སྡེ་དཔོན་ཆེ་ཕྲ་རྣམས་ཀྱི་ཇ་ཞུས་ཀྱང་འབྱོར། སྟག་ལོའི་ལོ་གསར་དང༌། བདེ་ཆེན་ནས་དྲུང་ནས་ཁུ་དབོན་གྱིས་ཞབས་ཏོག་མཛད་དེ་གཞི་བྱེས་ཀྱི་དགེ་འདུན་སྟོང་བརྒྱད་བརྒྱ་ཙམ་གྱིས་སྨོན་ལམ་མཛད། རྗེ་ཞྭ་དམར་པས་སྤྲུལ་པའི་སྐུ་ཁྲིར་ཕེབས་ཀྱི་དགའ་སྟོན་བརྒྱ་འབུལ་དང༌། དབུ་ཞྭ་འཛམ་གླིང་གཡས་བཞག་བཞེས་ནས་ཚོགས་པར་ཐུགས་རྗེ་ཆེན་པོའི་སྒོམ་ལུང་གནང་ཞིང་བཅོ་ལྔའི་ཉིན་དྭགས་པོ་ཆོས་བཞིའི་ཆོས་འབྲེལ་ཀྱང་གནང་བས་ཐམས་ཅད་ཡིད་ཚིམ་པར་གྱུར། འབྲི་ཁུང་ཕག་མོར་ཕྱག་ནས་དགོས་ཚུལ་ཞུས་བཞིན་གནང་བས་ཉིན་རེ་ལས་ཉིན་རེ་ཕྱག་ནས་མང་བར་ཕེབས་པས་ཐུགས་ཁ་རྫོགས་པ་བྱུང་ཟེར།

ལྷོ་བྲག་ནས་སྤྱན་འདྲེན་ཞབས་བསྐུལ་ཡང་འབྱོར་བཞིན། རྒྱལ་ལ་བརྒྱུད་ཕེབས། ཆུ་ཤུལ་བ་སོགས་དང་སྨྱུག་ལ་བ་དཔོན་བློན་གྱིས་སྤྱན་འདྲེན་འབུལ་ཞབས་བགྱིས་ཤིང༌། ལེགས་གླིང་དུ་རྗེ་ཕྲིན་ལས་པའི་དངུལ་གདུང་ལ་ཕྱག་འབུལ་མཛད། གཞིས་ཀ་གངས་དཀར་ནས་གོང་མ་ཆེན་པོའི་གདུང་བརྒྱུད་ངག་དབང་གྲགས་རྣམ་པ་ལས་ཚན་གཟབས་ཤོམས་ཀྱིས་ཕྱག་འབུལ་ཇ་འདྲེན་དུ་ཕེབས་པར་ཕྱག་ཆེན་ལྔ་ལྡན་གྱི་ཆོས་འབྲེལ་གནང༌། དེ་ནས་དཔལ་དེ། སྣ་དཀར་རྩེ། སྟག་ལུང༌། ལྷོ་སྟོད་པ་རྣམས་ཀྱིས་སྤྱན་འདྲེན་འབུལ་ནོད་རིམ་པར་བགྱིས་ཏེ། ཟླ་བ་གསུམ་པའི་ཡར་ཚེས་ལ་སྲས་མཁར་དགྱེས་རྡོར་ཕོ་བྲང་དུ་ཕེབས་ཚེ་ནམ་མཁའ་ཤིན་ཏུ་ལེགས་ཤིང་འབྱུང་བ་གཞན་ཡང་མི་འཁྲུགས་པར་ལྷམ་པ་ལ། བསུ་བའི་སེར་སྦྲེང་འཕན་གདུགས་རྒྱལ་མཚན་སྐུ་མཁར་རྩེ་ནས་བཀྲ་ཤིས་ཁྲ་རིང་བྲོ་པ་གར་འཆམས་ལ་སོགས་པའི་བཀོད་པ་བསམ་གྱིས་མི་ཁྱབ་པ་མཛད། སྔོན་རྗེ་གོང་མའི་བཀས་གནང་བ་ལྟར་གཙུག་ལག་ཁང་རྟེན་མཆོད་བཅས་རྗེ་དཔའ་བོའི་དགོངས་པ་བཞིན་ཉེ་གནས་དགེ་སློང་འཇམ་དབྱངས་པས་ཕྱག་ལེན་དུ་བསྟར་པ་དང༌། གྲྭ་ཚང་རིག་འཛིན་གྲུབ་མཆོག་གླིང་གི་དགེ་འདུན་རྣམས་ལྟ་སྤྱོད་རྣམ་པར་དག་པ་སོགས་ཡོན་གནས་དམ་པར་གྱུར་པ་

ལ་ཐུགས་དགྱེས་ཤིང་རངས་པར་གྱུར། ཕེབས་ཉིན་དེ་མ་ཐག་དཔོན་སློབ་མཇལ་འཕྲད་ གནང་ཞིང༌། དེ་ནས་ཉིན་བཞིན་མཇལ་འཛོམ་དང་གཙུག་ལག་ཁང་སྟེང་འོག་བར་གསུམ་མཐའ་གྲུ་ཁྱབ་པར་ཕེབས་ཏེ་ཕྱག་ནས་གནང༌། རྗེ་དཔའ་བོ་དཔོན་སློབ་ནས་འབུལ་བ་དང་བསྙེན་བཀུར་རྒྱ་ཆེར་ཞུ་བ་མཛད། ཚེས་བཅུ་དགུ་གཟའ་སྐར་ལེགས་པ་ལ་བསྟན་པའི་གཙོ་བོའི་སྐུ་ལི་མ་ཁྱད་འཕགས་དུ་མ་བཞུགས་པའི་དྲུང་དུ་རྗེ་ཞྭ་དམར་བ་མཁན་པོ་དང༌། རྗེ་དཔའ་བོས་སློབ་དཔོན་གྱི་བྱ་བ་དང༌། དུས་གོ་བ་དགེ་སློང་ཀརྨ་དཔལ་སོགས་དགེ་འདུན་གྲངས་ཚང་མཚན་ཉིད་དང་ལྡན་པའི་དབུས་སུ་དགུང་ལོ་བཅུ་གཅིག་པ་ལ་རབ་བྱུང་གི་སྡོམ་པ་བཞེས་ཏེ། མཚན་དཔལ་ལྡན་མི་ཕམ་ཆོས་ཀྱི་དབང་ཕྱུག་རྡོ་རྗེ་གར་དབང་ཕྱོགས་ལས་རྣམ་པར་རྒྱལ་བའི་སྙིང་པོ་ཁྱབ་བདག་བསྟན་པའི་ཉི་མ་ཞེས་གསོལ། དེ་ཚེ་ཆེད་དུ་མ་བསྒྲིགས་པར་རབ་བྱུང་དུ་གསོལ་བ་དང༌། དགེ་འདུན་གྱི་ཚོགས་དུང་བུས་པ་འགྲིག་པས་རྟེན་འབྲེལ་ལེགས་པར་གོ །ཞེས་རྗེ་ཞྭ་དམར་བ་གསུངས། དེ་ནས་གཟའ་སྐར་སྦྱོར་བྱེད་བཟང་པོར་རྗེ་དཔའ་བོའི་དྲུང་ནས་སྒྲོལ་དཀར་གྱི་རྗེས་གནང་གསན་ཞིང༌། རིམ་པས་རྡོ་རྗེ་རྣལ་འབྱོར་མ་ལྷ་ལྔའི་དབང༌། ནཱ་རོ་ཆོས་དྲུག །ཕྱག་ཆེན་ལྷན་ཅིག་སྐྱེས་སྦྱོར། ཨོཌྱན་བསྙེན་སྒྲུབ། སྦྱོར་བ་ཡན་ལག་དྲུག་གི་ཁྲིད་རྣམས་ཀྱི་དམིགས་རིམ། དུད་སོལ་མའི་རྗེས་གནང༌། བྱང་པའི་ལུགས་ཀྱི་སྨོན་འཇུག་གི་སེམས་བསྐྱེད་རྣམས་དང༌། རྗེ་ཞྭ་དམར་བའི་དྲུང་ནས་དུས་འཁོར་འགྲེལ་ཆེན་ལུང༌། རྔོག་དཀྱིལ་བདུན་གྱི་དབང་ཡང་གསན། ཡབ་སྲས་བཀའ་གྲོས་ནས་ཟུར་རིའི་བླ་མ་གཤེགས་པའི་གདན་སར་དབུ་མཛད་བསྐོ་བཞག་གནང༌། མོན་ལྷུན་གྲུབ་ཆོས་སྡིངས་དང་བཀྲ་ཤིས་དགེ་འཕེལ་སོགས་ཀྱི་བླ་མ་དྷི་ཚས་འབུལ་ནོད་བགྱིས། དེ་ལ་སོགས་པ་ཕྱོགས་དེའི་སྐྱེ་བོ་དུ་མས་འབུལ་ཞབས་རྒྱ་ཆེ་བ་རྒྱུན་མར་བགྱིས་ཤིང་ཀུན་ཀྱང་ཐར་པའི་ལམ་དུ་དཀྲི་བར་མཛད།

ཟླ་བ་བཞི་པའི་བཅུ་དགུ་ལ་བཏེགས། གནས་ལྷ་ལུང་དུ་ལྷོ་སྟོད་པས་ཞབས་འདེགས་དང༌། སྟག་ལུང་དང་སྣ་དཀར་རྩེར་ཁྲི་དཔོན་མཆེད། ན་ཁ་སྦུག་ཏུ་སྨྱུག་ལ་བ་དཔོན་བློན། བཟད་པ་དང་དགའ་ཚལ་བ་སྡེ་དགོན་སོགས་སོ་སོ་ནས་སྤྱན་དྲངས་པ་དང༌། བཏེགས་ཤིང་བསྙེན་བཀུར་བ། འབུལ་ཆེན་རྣམས་རིམ་པར་བགྱིས། དེ་ནས་རྫ་དཀར་ལ་ནས་གནམ་ཁོག་གི་བསིལ་སྣར་ཕེབས་པ་ལ་ཧོར་སྟོད་པའི་དཔོན་ཁག་སྡེ་མང་དང་བཅས་པས་མཇལ་ཏེ་འབུལ་བསྙེན་རྒྱ་ཆེར་བགྱིས། སྟོད་ཀླུང་བདེ་ཆེན་ནས་ཞབས་འདེགས་ཏེ། འབྲི་རྫིའི་ལྷ་ཞོལ་དུ་བཀའ་འགྱུར་ལས་དཀོན་བརྩེགས་དང་ཕལ་ཆེན་སོགས་གསན། ཡངས་ཅན་དང་བདེ་ཆེན་དུའང་ཕེབས། མཚུར་ཕུར་ཕེབས། དཀོན་གཉེར་རྗེ་གོང་མའི་བཀའ་ལྟར་ཡང་ཟུར་ནས་བཞི་སྡེ་བསྐོ་བཞག་གནང་བ་སོགས་མཛད། སླར་ཡངས་ཅན་དུ་ཕེབས། སྦྱིན་བདག་ལྷ་ཕུ་པས་གཙང་ཕྱོགས་སུ་སྤྱན་དྲངས་པའི་ལམ་ཞོར་ཇོ་མོ་གངས་ཀྱི་གནས་མཇལ་མཛད། ལྷ་ཕུར་ཕེབས་ཐོག་ཟབ་ཕུ་ལུང་གི་གནས་གཟིགས་ཀྱང་གནང་སྟེ། རིན་གླིང་དུ་གདན་ཕེབས་པ་ན་ལྷོར་རྗེ་དཔའ་བོ་ཞི་བར་གཤེགས་པའི་དགོངས་རྫོགས་འབུལ་མི་སླེབ། དེར་ཟླ་བ་ཁ་ཡར་གྱི་བར་འབུལ་ཞབས་རྒྱ་ཆེར་བསྒྲུབས་ཤིང་ཤང་རྣམ་གླིང་དུ་ཕེབས་ཏེ། སྐུ་མདུན་ཞིང་ཤག་པ་ཚེ་བརྟེན་རྡོ་རྗེས་འབུལ་བསྙེན་དཔག་མེད་བགྱིས་ཤིང༌། གསུང་རབ་གླིང་དགོན་དུ་ཡོས་ལོའི་ལོ་གསར་དང་སྨོན་ལམ་མཛད་དེ། ཏྲེ་བོ་སྤྲུལ་སྐུ་དང་བསམ་རྩེ་ནས་རིན་སྤུངས་པའི་སྡེ་པ་རྒྱལ་བུས་ཀྱང་མཇལ་དུ་བྱོན། དེ་ནས་ས་སྐྱོང་ངག་དབང་འཇིག་རྟེན་དབང་ཕྱུག་རྒྱལ་བ་གོང་མས་ལུང་བསྟན་ཞིང་དབང་བསྐུར་བས་སྤྱན་དྲངས་པ་བཞིན། རིན་སྤུངས་སུ་གདན་བཏེགས་སྟེ། མཐོང་སྨོན་དུ་ཐུབ་བསྟན་གསེར་མདོག་ཅན་ནས་མཁས་དབང་དཔལ་མཆོག་པ་སོགས་མཁན་སློབ་རྣམས་དང༌། འདུལ་གྲྭ་གླིང་དུ་ཐོབ་རྒྱལ་བ་མཆོད་ཡོན་རྣམས་ཀྱིས་རབ་ཏུ་བསྙེན་བཀུར་ཞིང་མཇལ་མཆོད་བགྱིས། དེ་ནས་ཤ་རིའི་གྲུ་ཁ་ནས་མིའི་དབང་པོ་དཔོན་བློན་འཁོར་འབངས་སྡེ་དགོན་དང་བཅས་པས་བསུ་བའི་བཀོད་པ་རྒྱ་ཆེན་པོས་སྤྱན་དྲངས་ཏེ།

ཁ་རུ་སྟེང་ཀླུ་སྡིངས་སུ་གདན་ཕབ། ཕོ་བྲང་ཚོམས་ཆེན་དུ་རིགས་ལྡན་ཞིང་ཁམས་རྒྱ་མཚོའི་གོས་ཡོལ་བྲེ་བ་ལ་སོགས་པ་རྒྱལ་པོའི་དཔལ་འབྱོར་གྱི་བཀོད་པ་ངོ་མཚར་བ་བཤམས་ཏེ་སྤྱན་འདྲེན་ཞུས། ལི་དམར་ལས་རྒྱ་གར་ཡུལ་དབུས་ཀྱི་བཟོ་བོས་བསྒྲུབས་པའི་ཐུབ་པ་ཁྱད་ཆོས་སུམ་ལྡན་དང་བཀྲ་ཤིས་པའི་རྫས་དུང་དཀར་གཡས་སུ་འཁྱིལ་བས་ཐོག་དྲངས་པའི་འབུལ་ཆེན་དཔག་མེད་མཛད། ཟླ་ངོ་གསུམ་ཙམ་གྱི་བར་དུ་མཆོད་དང་བཀུར་སྟི་མཐའ་ཡས་པས་གུས་པས་རི་མོར་བགྱིས། སྒར་ཆེན་དཔོན་སློབ་ནས་ཀྱང་དབོན་ཞང་བར་སོགས་བདེ་འཇགས་ཀྱི་བཀའ་ཁྱབ་གནང༌། དེ་དག་གི་ཚེ་འབྲས་ཡུལ་སྐྱེད་ཚལ་ནས་ཆོས་རྗེ་གུང་པ་དང་སློབ་དཔོན་རབ་བརྟན་པ་མཁན་སློབ་དགེ་འདུན་རག་རིམ་དང་བཅས་པས་མཇལ་ཞིང༌། བྱམས་ཆེན་པ་རྣམས་ཀྱང་སྤྱི་སྒོས་སོ་སོ་ནས་འབུལ་བ་བསྙེན་བཀུར་ཡང་དག་པ་བསྒྲུབས། དེ་ནས་འོང་ཡུག་བརྒྱུད་འཛོམ་ཐང་དང་སྙེ་སྐོར་དུ་ཕེབས་པར་ཅི་འབྱོར་བའི་འབུལ་བ་དང་ཞབས་ཏོག་ཞུས་ཤིང༌། ཡབ་སྲས་བཀའ་གྲོས་ནས་འབྲོང་བུ་དགོན་རྙིང་དུ་ཞིག་གསོ་དང་བུ་ཁྲལ་གྱི་བཀའ་བཀོད་གནང་ནས་སློབ་དཔོན་བསྐོ་བཞག་ཀྱང་མཛད། དེར་ཆོས་སྡེ་བྱམས་མཁར་ནས་རྗེ་དབོན་པན་ཆེན་དཔོན་སློབ་རྣམས་ཀྱིས་ཀྱང་མཇལ། ལོ་ཆེན་རཏྣ་བྷདྲའི་སྐུ་སྐྱེ་གྲྭ་རིགས་རྣམས་ཀྱིས་གདན་དྲངས་ནས་གཙུག་ཕུད་ཕུལ། སླར་ཡངས་ཅན་དུ་ཕེབས་ཏེ་དེ་དག་གི་བར་རྣམས་སུ་མདོ་མང་གི་འཕྲོ་མུས་རྣམས་རྗེ་བླ་མ་ཞྭ་དམར་པའི་གསན་ཡིག་བཞིན་རྫོགས་པར་གསན། ཧོར་སྟོད་སྨད་ཀྱི་དཔོན་ཁག་རྣམས་ཀྱིས་གཙོས་བྱང་རིས་ཀྱི་སྐྱ་སེར་ཕལ་གྱིས་མཇལ་ཞིང་འབུལ་ཞབས་བགྱིས། ཡབ་སྲས་བཀའ་བགྲོས་ནས་ཡང་རི་བླ་མ་བསྐོ་བཞག་གནང༌། དེ་ནས་དུས་གཟིངས་ཕྲན་བུར་བརྟེན་དབུས་ཕྱོགས་སུ་ཕེབས་དགོས་ཤར་བས་བཟད་སྨྱུག་བརྒྱུད་གོང་དཀར་དུ་ཞབས་དྲུང་གིས་མཇལ་འཛོམ་མཛད། སྐྱི་ཤོངས་སུ་ཕེབས། ཡང་སྐུར་ལ་སོགས་པའི་དམག་ཐོག་གི་སྡེ་དཔོན་མི་དམངས་དང་བཅས་པས་མཇལ།

ཡབ་སྲས་བཀའ་བགྲོས་ཏེ་དབུས་གཞུང་བདེ་འཇགས་ཀྱི་བཀའ་ཁྱབ་གནང་བ་ཀུན་གྱིས་སྤྱི་བོས་ནོད་དེ་ཆིངས་དོན་ལ་འཁོད། འབྲུག་ལོའི་ལོ་སར་དང་སྨོན་ལམ་མཛད། ཡར་རྒྱབ་དཔོན་ཆེན་ཡུམ་སྲས་ཀྱིས་ཚལ་མིན་དུ་སྤྱན་དྲངས། ཡུན་རིང་བསྙེན་བཀུར། དེ་ནས་རིམ་བཞིན་དོལ་མདའ་བརྒྱུད་བྱམས་གླིང་གི་གནས་མཇལ་ཡང་མཛད་ཅིང་ཁྲ་འབྲུག་ཏུ་བཞུགས་པའི་ཚེ། མཁར་ཐོག་ནས་ཡུམ་སྲས་ཀྱི་དགོངས་རྫོགས་སུ་ནར་མའི་ཞབས་ཏོག་དང་ཁྱད་ནོར་སྣ་གྲངས་སུ་བཀོད་པའི་འབུལ་བ་བགྱིས་ཤིང༌། དགེ་བ་རྒྱུན་ཆགས་ཀྱི་མཆོད་གཞིས་ཀྱང་ཕུལ། དེར་ཡར་སྟོད་ནས་སྡེ་པ་ཕུན་ཚོགས་པ་སོགས་སྡེ་དཔོན་རིགས་ དང༌། བླ་མ་སློབ་དཔོན་ཀུན་གྱིས་མཇལ་ཞིང་འབུལ་ཞབས་བགྱིས། ཉིན་རེ་བཞིན་ཞལ་མཇལ་དང་དགེ་བསྐུལ་ལ་སོགས་པ་མཐོང་ཐོས་དོན་ལྡན་གྱི་ཕྲིན་ལས་བསམ་གྱིས་མི་ཁྱབ་པའི་འགྲོ་དོན་དང༌། དུས་བཟང་ཀུན་ལ་གཙུག་ལག་ཁང་དུ་རྟེན་མཇལ་དང་ཕྱག་མཆོད་ལ་ཕེབས་ཤིང༌། ཕོ་བྲང་ཡུམ་བུ་བླ་མཁར་དང༌། སྣེའུ་གདོང༌། རྩེས་ཐང༌། རས་ཆུང་ཕུག །ཤེལ་བྲག་རྣམས་སུ་ཕེབས་ནས་མཇལ་མཆོད་མཛད། དེ་རྣམས་ཀུན་ནས་འབུལ་བསྙེན་རིམ་པར་ཞུས་ཤིང༌། དེ་དག་གི་ཚེ་རྗེ་བླ་མའི་དྲུང་ནས་མདོ་སྡེ་རྒྱན་དང་སྤྱོད་འཇུག་གི་བཤད་ལུང་གསན། རྗེ་གོང་མ་ལ་མི་ཕྱེད་པའི་དད་པ་ཐོབ། འཕྱོང་རྒྱས་སྡེ་པ་ཧོར་བསོད་ནམས་དར་རྒྱས་ཀྱིས་ཐར་པོ་ཆེར་སྤྱན་དྲངས་ནས་གུས་པ་དང་འབུལ་ཞབས་དཔག་མེད་སྤྲོས། དེ་ནས་གདན་ཐེལ་དུ་ཕེབས་པར་སྤྱན་སྔ་རིན་པོ་ཆེས་རྗེ་གོང་མ་དང་ཁྱད་པར་མ་མཆིས་པའི་མོས་གུས་ཀྱི་གདུང་ཤུགས་ཆེན་པོས་བཀའ་ཆོས་ཀྱི་འབྲེལ་པ་གསན་ཞིང༌། ཕྱི་ནང་གི་རྟེན་གསུམ་མ་ལུས་པ་སྤྱན་ལམ་དུ་བསྟར་བའི་རྟེན་མཇལ་དང༌། ཞག་འགའི་བར་ཞབས་འདེགས་དང་འབུལ་བ་རྒྱ་ཆེན་པོས་བསྙེན་བཀུར་བ་མཛད། བྲག་ཁ་བརྒྱུད་བསམ་ཡས་དང་མཆིམས་ཕུའི་གནས་རྟེན་རྣམས་ཞིབ་ཏུ་མཇལ་བ་དང་ཕྱག་མཆོད་མཛད། སྔགས་གྲྭ་རིག་འཛིན་མཁའ་སྤྱོད་གླིང་དུའང་ཞབས་པད་བཀོད་ཅིང༌།

འཕྲེང་པོ་ཐུབ་རྒྱལ་བས་སྤྱན་དྲངས་ནས་ལོངས་སྤྱོད་ཀྱི་དངོས་པོ་དུ་མས་ཡུན་རིང་པོར་མཆོད་ཅིང་བསྙེན་བཀུར་ཞིང་བཞུགས་སྐབས་ཕར་ཕྱིན་ཟིན་ཐུན་གསན། དེར་འབྲི་ཁུང་ཁང་གསར་ཐོག་གིས་སྤྱན་འདྲེན་ནན་ཞུ་བཞིན་བསམ་ཡས་ཕུ་བརྒྱུད་མལ་གྲོར་ཕེབས་ཏེ་འབྲི་ཁུང་རིན་པོ་ཆེ་རིན་རྣམ་པ་དང༌། ཆོས་རྗེ་ཁྲི་ཐོག་པ་དང༌། ཟུར་པའི་དབོན་ཆོས་རྒྱལ་ཕུན་ཚོགས་ཀྱིས་ཐོག་མར་མཇལ་ཞིང༌། བསུ་བ་སེར་སྦྲེང་སོགས་པས་སྤྱན་དྲངས་ནས་བཀྲ་ཤིས་ཚལ་དུ་གདན་ཕེབས། ཕག་མོ་ནས་དཔོན་ས་ཡུམ་སྲས་རྣམས་ཀྱང་ཕེབས་ཏེ། ཐམས་ཅད་ཀྱིས་ཐུགས་མི་འཕྲོགས་པའི་དད་པ་དང་གུས་པ་ཆེན་པོས་བསྟེན་ཞིང་ཟབ་མོ་ནང་དོན་གྱི་ལྗགས་ལུང་ལ་སོགས་པའི་བཀའ་ཆོས་གསན། ཁང་ཐོག་རྩེ་སྒྲིལ་གྱིས་ཟླ་བ་གསུམ་ཙམ་གྱི་ཞབས་ཏོག་མཛད་ཅིང༌། ཐེལ་གྱི་གནས་མཇལ་དུ་ཡང་ཕེབས། མཁན་སློབ་ཆོས་སྒོ་བ་སོགས་དགེ་འདུན་རྣམས་ཀྱིས་འབུལ་ཞབས་རྒྱ་ཆེར་བསྒྲུབས། དེ་ནས་སྟག་ལུང་དུ་སྤྱན་དྲངས་ནས་ཆོས་རྗེ་རྩེ་པ་དང༌། གྲོག་ཁ་བ་མཆེད་ཀྱིས་རིམ་པས་བཀའ་ཆོས་གསན། གྲྭ་མང་ཁམས་བོད་ཀུན་གྱིས་ཀྱང་རྩེ་གཅིག་དད་པས་མཇལ་ཞིང་འབུལ་ཞབས་སྤམ་ཆེར་ཞུས། མཆོད་ཁང་གི་རྟེན་རྣམས་ཞིབ་མཇལ་དང་འཇག་སྤྱིལ་དང་རྗེ་མར་པའི་གཟིམ་ཕུག་སོགས་སུ་ཡང་ཕེབས། དེ་ནས་པུ་ཏོའི་གནས་མཇལ་དང་བསྟུན་འཕན་ཡུལ་བརྒྱུད་ཡངས་ཅན་དུ་ཕེབས། རྩེ་སྒང་པས་གཙོས་པའི་ཉང་ལོང་ཀོང་གསུམ་སྤོ་བོ་སྟོད་སྨད་དང་བཅས་པའི་རྟ་འབུལ་དང་སྤྱན་འདྲེན་པ་རྣམས་འབྱོར་ཞིང༌། སྟག་ལུང་ནས་ཆོས་རྗེ་རྩེ་པ་ཡང་ཕེབས། སྦྲུལ་ལོའི་ལོ་གསར་དང་སྨོན་ལམ་གནྡྷོ་ལའི་རྟེན་ཤོམས་དང་རྟེན་མཇལ་རྒྱས་པར་གནང༌། སྨོན་ལམ་གྲོལ་བའི་སེར་སྦྲེང་ཤིས་བརྗོད་ཀྱི་ཚེ་འབྲུག་སྐད་ཡུན་རིང་གྲག་པས་ཀུན་གྱི་ལྟས་བཟང་དུ་གླེང༌། ཧོར་དང་ཏྲེ་དོལ་བྲ་རོང་སོགས་འབྲོག་སྡེ་དུ་མས་ཉི་མ་མང་པོའི་བར་བརྒྱ་འབུལ་བགྱིས་པར་ཞལ་མཇལ་བྱིན་རླབས་ཆོས་འབྲེལ་དགེ་བསྐུལ་སོགས་ཀྱིས་ཡིད་ཚིམ་པར་མཛད།

དེར་བཞུགས་རིང་རྗེ་དུས་མཁྱེན་བཀའ་འབུམ་དང་བཀའ་བརྒྱུད་གསེར་ཕྲེང་གི་ལྗགས་ལུང་གསན། དེ་ནས་མཚུར་ཕུར་ཕེབས། ཡབ་སྲས་བཀའ་བགྲོས་ནས་གཙུག་ལག་ཁང་གི་རྒྱ་ཕིབ་ཞིག་གསོས་ཀྱི་ཕལ་ཆེར་གྲུབ་པ་ལ་ཕྱག་ནས་དང་གསེར་ཞོ་ཉིས་བརྒྱ་ལ་སོགས་པའི་ཆ་རྐྱེན་ཀྱང་བསྩལ། དེ་བཞིན་མཚུར་ཕུའི་དཀོན་གཉེར་ཡང་ཟུར་རེས་མོས་ཀྱིས་འཛིན་པར་མཛད་པའི་བཀའ་ཁྱབ་ཀྱིས་འདུ་ཁང་ཆེན་མོའི་བཤུ་འབིག་ཤིང་རྩི་དང་བཅས་ལེགས་པར་གྲུབ་པའང་བྱུང༌། དེ་ནས་རྒྱལ་བ་བརྒྱུད་བནྡེར་ཕེབས། རྗེ་དཔའ་བོའི་སྤྲུལ་སྐུ་ཞལ་བདག་གནང་སྟེ་ཆུ་ཤུལ་དུ་བཞུགས་ཐོག་ནས་གཞིས་ཀ་གོང་དཀར་དུ་སྤྱན་དྲངས་ཏེ་ཞབས་དྲུང་གདུང་བརྒྱུད་རིན་པོ་ཆེས་གཙུག་ཕུད་ཕུལ་ཞིང་ཞལ་ངོ་ཐམས་ཅད་ཀྱིས་བཀའ་ཆོས་འབྲེལ་པ་གསན་པ་སོགས་གུས་འབུལ་རྒྱ་ཆེར་མཛད། དེ་ནས་སྨྱུག་ལ་བས་ཞབས་ཏོག་ཡུན་རིང་ཞུས་ནས་ཡར་འབྲོག་དཔལ་དེར་ཕེབས། དེར་འབྲས་སྤུངས་སྤྲུལ་སྐུ་བསོད་ནམས་རྒྱ་མཚོ་དཔོན་སློབ་ཕྱག་འབུལ་དུ་ཕེབས་པ་དང་མཇལ་འཛོམ་རྟེན་འབྲེལ་ལེགས་ཚོགས་ཀྱིས་ཕན་ཚུན་དགྱེས་སྤྲོ་དང་ལྡན་པར་གྱུར་ཅིང༌། ཁ་རེ་གཤར་གྱི་གནས་གཟིགས་སུའང་ཕེབས། དེ་ནས་སྣ་དཀར་རྩེར་ཁྲི་དཔོན་མཆེད་ཀྱིས་རིང་པོར་ཞབས་ཏོག་ཞུས་ཤིང༌། མཁའ་རོའི་གནས་མཇལ་ཀྱང་མཛད། རྗེ་བཙུན་མ་ཨཽཌྱན་མཚོ་མོ་དཔོན་སློབ་ཀྱིས་ཛམ་གླིང་ཆོས་འཁོར་དུ་སྤྱན་དྲངས་ཏེ་ཕྱག་ནས་དང་བཀའ་ཆོས་ཀྱི་འབྲེལ་པ་གསན་ཞིང་འབུལ་མཆོད་ཆེར་བགྱིས། དེ་སྐབས་ཆོས་དྲུག་གི་བཀའ་དཔེ་གོང་འོག་སོགས་དང༌། རྔོག་པའི་མན་ངག་ཕྱག་དྲེག་མ་པུསྟི། གྲུབ་ཆེན་པཀྴིའི་བཀའ་འབུམ་ཡོངས་རྫོགས་རྣམས་ཀྱི་ལུང་གསན། རིམ་པས་ལྷོ་སྟོད་བརྒྱུད་སྲས་སུ་ཕེབས། རྗེ་དཔའ་བོའི་དངུལ་གདུང་ལ་ཕྱག་ནས་དང༌། སྤྲུལ་སྐུ་ཁྲི་འདོན་གནང༌། དེར་སྦྱོང་དཀྱིལ་བཅུ་གཉིས་ཀྱི་དབང་རྣམས་གསན། དབུ་མ་བྲག་དཀར་བའི་སྐུ་སྐྱེ་བྱང་དུ་རྫོང་བ་དང་དབུ་འདོན་ཆེར་མཛད།

སླར་ལྷོ་སྟོད་གང་མདོར་ཕེབས་ཐོག་ཚོགས་ཆོས་ལུང་གི་མཁན་ཆེན་དང་ལྷོ་སྟོད་པའི་སྡེ་པ་མཆེད་སོགས་ཕྱག་འབུལ་དང་དད་འདུས་རྣམས་ཞལ་མཇལ་ཆོས་འབྲེལ་སོགས་པས་ཚིམ་པར་མཛད། དེ་ནས་འབྲོག་སྨད་དུ་ཕེབས་ཏེ་ཁྲི་དཔོན་པས་ལྷུན་རྫོང་ནས་ཞབས་འདེགས་དང༌། འབྲོག་སྟོད་སྨད་ཀྱི་སེར་སྐྱ་ཀུན་ནས་མཇལ་ཞིང་གུས་མཆོད་སྤྲོས། རིམ་པས་རྒྱལ་གླིང་དུ་ཕེབས་པར་དཔོན་ཆེན་པ་ཡུམ་སྲས་མཆེད་རྣམས་ཀྱིས་གུས་ཞབས་ཞུས་ཏེ། ལྕགས་ཕོ་རྟ་ལོའི་ལོ་སར་སྨོན་ལམ་རྟེན་མཇལ་དང༌། བཀའ་ཆོས་ཀྱི་འབྲེལ་པའང་ཅི་རིགས་པ་གནང༌། འཕྱོང་རྒྱས་སུ་སྡེ་པ་ཧོར་བསོད་པ་ཞལ་ངོ་རྣམས་ཀྱིས་སྤྱན་དྲངས་ནས་གུས་འབྱོར་རྒྱ་ཆེན་པོས་མཆོད་ཅིང་གཞིས་ཀར་ཕྱག་ནས་དང་བཀའ་ཆོས་མང་དུ་ཞུས། དེར་རྗེ་བླ་མ་ཞྭ་དམར་ལྔ་པ་ཉིད་ཀྱི་བཀའ་འབུམ་པུ་ཏི་དང་པོ་གཉིས་ཀྱི་ལུང་གསན། དེ་ནས་ཡར་སྟོད་དུ་ཕེབས་ཐོག་ནས་གདན་ཐེལ་དུ་སྤྱན་སྔ་རིན་པོ་ཆེའི་དགོངས་རྫོགས་སུ་སྤྱན་དྲངས། སྐྱོར་ལུང་ནས་གདུང་བརྒྱུད་མཆེད་དང་དགེ་འདུན་ཚོགས་ཆེན་པ་དཔོན་སློབ་མཆོད་ཡོན་རྣམས་ནས་རིམ་པས་མཇལ་མཆོད་དང་གུས་པ་ཆེན་པོས་བསྟེན། སླར་ཡང་སྟོད་དུ་ཕེབས་ཏེ་སྡེ་པ་ཕུན་ཚོགས་པ་དང་ལྕམ་ཆོས་མཛད་མ་ཞལ་ངོས་ཟླ་བ་བདུན་ཙམ་གྱི་བར་ནར་མའི་ཞབས་ཏོག་དང་འབུལ་ནོད་རྒྱ་ཆེན་པོས་བསྙེན་བཀུར་ཞིང༌། དད་འདུས་ཀྱི་སྐྱེ་བོ་དུ་མས་མཇལ་ཞིང་ནོར་རྫས་ཀྱི་དངོས་པོ་ཅི་རིགས་པ་ཕུལ། ཐམས་ཅད་ཐར་པའི་རྒྱུར་སྦྱོར་བར་མཛད། ཟླ་བ་དགུ་པར་བཏེགས་ནས། གཡེ་ཆུ་ཚན་ཁར་སྡེ་པ་རྒྱ་རི་བས་མཇལ་ཞིང་འབུལ་བསྙེན་ཞུས། སྤུང་དཀར་ལ་ཐོག་ཏུ་སྒོ་ལྕགས་ཀྱིས་འབུལ་མཆོད་དང༌། ལ་རྩར་སྐུ་རབ་ནས་སྡེ་པ་ཁུ་དབོན་ཐབ་བསུར་བྱོན། དེ་ནས་ཙར་སྒམ་གྱི་རི་པས་གཙོས་པའི་དགོན་སྡེ་ཆེ་ཕྲ་ཐམས་ཅད་ཀྱིས་སེར་སྦྲེང་སོགས་བསུ་བཀོད་ཆེན་པོས་སྐུ་རབ་བཀྲས་སྒང་དུ་ཕེབས། གནས་གཞིར་ཐོག་མའི་སྒར་སྟོན་ཞུས། དེ་ནས་ཀྱང་སྒར་སྟོན་གཟབས་ཤོམས་ལན་དུ་མ་དང༌།

ཟླ་བ་ཙམ་གྱི་བར་ལུང་ཚན་སོ་སོས་བརྒྱ་འབུལ་དཔངས་བསྟོད་པ་ཉིན་རེ་བཞིན་ཕུལ་ཞིང༌། སྡེ་པ་རང་གི་ཡང་འབུལ་ཆེན་གྱིས་ས་ཡི་ཁྱོན་དེ་དོགས་པོར་བགྱིས། ཞལ་ངོ་དང་དགོན་སར་པ་སོགས་ལ་བཀའ་ཆོས་ཀྱི་འབྲེལ་པ་དང༌། གནས་གཞིར་གནྡྷོ་ལའི་རྟེན་ཤོམས་དགེ་འདུན་གྱི་སྨོན་ལམ་དང་བཅས་པ་སོགས་མཛད་ནས། གདན་བཏེག་སྟེ་སྒམ་པོའི་གནས་མཇལ་དང༌། སྐུ་འདྲ་རིན་པོ་ཆེ་ལ་སོགས་པའི་རྟེན་རྣམས་མཇལ་མཆོད་མཛད། རི་གནས་རྣམས་སུའང་ཕེབས། སྒོམ་སྡེར་གཞི་ལེན་གྱིས་འབུལ་བ་དང་བསྙེན་བཀུར་ཞུས་ཤིང་ཚོགས་པ་རྣམས་ལ་བཀའ་ཆོས་ཀྱི་འབྲེལ་པའང་བསྩལ། ཡོམ་དགོན་དུ་རིན་པོ་ཆེ་རྣམ་རྒྱལ་བ་དཔོན་སློབ་དང༌། ངོ་བོ་ཆོས་རྫོང་དུ་ནང་སོ་སྒོ་པས་ཀྱང་འབུལ་བསྙེན་བགྱིས་ཏེ། བཤད་སྒྲུབ་གླིང་དུ་ཕེབས་པར་དྭགས་པོ་སྟོད་པའི་སེར་སྐྱ་ཀུན་གྱིས་མཇལ་ཞིང་འབུལ་ཚོགས་སྤྲོས། ལྕགས་མོ་ལུག་ལོའི་ལོ་སར་དང་སྒོ་པས་ཞབས་ཏོག་ཞུས་ནས་གཞི་བྱེས་དགེ་འདུན་རྣམས་ཀྱིས་སྨོན་ལམ་གནྡྷོ་ལའི་རྟེན་ཤོམས་དང་བཅས་པ་གནང༌། དགུང་ལོ་བཅུ་དྲུག་བཞེས་པ་ལོ་སར་གྱི་ཚེས་གཅིག་ནས་མཁས་དབང་སློབ་དཔོན་རྣམ་རྒྱལ་གྲགས་པ་ལས་ཕར་ཚད་མངོན་པ་སོགས་མདོ་ཕྱོགས་ཀྱི་གསན་པའི་དབུ་བརྩམས། སྒྲོ་སྐུར་གཉིས་ཀ་ནས་ཟླ་བ་འགའི་བར་ཞབས་ཏོག་དང་འབུལ་བསྙེན་རིམ་པར་སྒྲུབ་སྐབས་ཀོང་སྟོད་སྨད་ཀྱི་ཇ་ཞུས་དང་སྤྱན་འདྲེན་རྩེ་སྒང་སོགས་ནས་དྲུང་པ་མཆེད་དང༌། མདོ་ཁམས་ནས་མཉན་སྤྲུལ་ཡང་ཇ་སོགས་ཀྱི་འབུལ་ཆེན་བཅས་ཕེབས། 

དེ་ནས་ཁྲ་མོ་བྲག་གི་གནས་གཟིགས་དང༌། རབ་བརྟན་གླིང་གི་དགོན་པ་ཞབས་ཀྱིས་བཅགས་པ་དང་བསྟུན་སྒོ་ལ་ནས་སྐུ་རབ་ཏུ་ཕེབས་པའི་ཚེ་སྡེ་པས་ཡང་ཟུར་ཅོག་གྲྭ་རྣམས་ལ་གནས་གཞིའི་ཚོམས་ཆེན་དུ་སྒྲུབ་མཆོད་ཞག་སྦྲེལ་དུ་བཙུགས་པར་ཉིན་རེ་བཞིན་ཚོགས་དབུར་ཕེབས་ཤིང༌། གཟིམ་གུར་གྱི་ཡོལ་བའི་ནང་དུ་གཟིམ་ཁང་ཆུང་ངུ་ཞིག་མཛད་པའི་རྡོ་གཅལ་དུ་ཞབས་རྗེས་གསལ་བར་བྱོན། དེར་ཟླ་བ་ཙམ་བཞུགས་ནས་ལ་བར་དུ་ཕེབས་ཏེ་ཞག་ཤས་བཞུགས་སྐབས། རང་བྱུང་བཀའ་འབུམ་ལས་དཀྱིལ་ཆོག་སྐོར་གྱི་དབང་ལུང་འགའ་ཤས་གསན། ལ་ཐོག་ཟུར་མཁར་དུ་ནང་སོ་བློ་གྲོས་རྒྱལ་པོ་ཁུ་མཚན་གྱིས་འབུལ་བ་དང་བསྙེན་བཀུར་ཞུས། དེ་ནས་ཀོང་པོ་ང་ལ་ནས་དུང་བྲག་ཏུ་ཕེབས་ཤིང༌། བཀྲ་ཤིས་སྒང་དུ་ཟླ་བ་ལྷག་ཙམ་གྱི་ཡུན་དུ་ལྡིང་ཚོ་བ་རྣམས་ཀྱིས་འབུལ་ཞབས་དང༌། རྐྱེན་གནས་རང་དུ་རྒྱལ་པོ་རིན་ཆེན་སོགས་རྐྱེན་པ་སྒོ་གོང་འོག་རྣམས་ཀྱིས་བསྙེན་བཀུར་རིང་མོར་ཞུས། དེར་མཆིམ་བློན་གྱི་ལ་ཁར་རི་གཟིགས་སུ་ཕེབས་ནས་ཕྱག་ནས་གནང་བ་ཞོལ་མོ་ཆེའི་གཟིམ་ཁང་སོགས་གྲོང་ཀུན་ཏུ་ཕེབས་པ་བྱུང༌། དེ་ནས་ཙཱ་རི་རིན་ཕུག་གི་གནས་མཇལ་མཛད་ནས་མཚོ་དཀར་དུ་ཕེབས་ཏེ་མཆོད་རྟེན་བཀྲ་ཤིས་འོད་འབར་གྱི་རྩར་ཕེབས་པ་ན། ནམ་མཁའ་དངས་ཤིང་ཉི་མ་གསལ་བའི་ཁོར་ཡུག་ཏུ་འཇའ་ཚོན་ལས་གྲུབ་པའི་བྱ་དང་འབྲུག་གི་གཟུགས་སོགས་དུ་མས་བསྐོར་བ་དང་མེ་ཏོག་གི་ཆར་བབ་པ་ཀུན་གྱིས་མཐོང་བ་བྱུང༌། སླར་སྐྱེན་བརྒྱུད་པ་ཡོར་ཕེབས་ཐོག་བཀྲ་ཤིས་ལྗོངས་དང་བྱིན་ལེགས་ཀྱི་གནས་མཇལ་ལ་ཕེབས་ཤིང་ཙཱ་རི་གསར་མའི་གནས་རྣམས་སུ་མཆོད་གཡག་ཚོགས་ཁྲོ་ལ་སོགས་པའི་གནང་སྦྱིན་དང་བླ་མ་བསྐོ་བཞག་དགོས་པ་ཡབ་སྲས་བཀའ་བགྲོས་ནས་མཛད། སོག་སྟེང་དུ་དགོན་པ་ཡོན་བདག་དང་བཅས་པས་འབུལ་ཚོགས་ཞུས། དེ་ནས་སླེ་ལུང་དུ་དཔོན་གཡུ་འབྲུག་སྤུན་གྱིས་འབུལ་ཞབས་དང༌། ཟུར་རུ་གདོང་གྲྭ་ཚང་རྣམས་ཀྱང་མཇལ་ཕྱག་འབུལ་བ་ཞུས་ཤིང༌།

དེ་དག་རྣམས་སུ་རང་བྱུང་བཀའ་འབུམ་ལས་ཁྲིད་སྐོར་སོགས་པའི་ལུང་གསན། འོར་ཤོད་པའི་སྡེ་པ་ཁག་གསུམ་གྱིས་སྤྱན་དྲངས་ནས་ཟླ་བ་ལྷག་ཙམ་བཞུགས་རིང༌། རྟོགས་བརྗོད་དཔག་བསམ་འཁྲི་ཤིང་དང༌། རྗེ་བླ་མ་ཉིད་ཀྱི་བཀའ་འབུམ་ལས་སྒྲུབ་སྐོར་པུསྟིའི་ལུང་གསན། ཚལ་བར་ནས་བརྒྱུད་ཟིང་པོ་འབུམ་པ་སྒང་དུ་ཇོ་སྒམ་པོ་དར་རྒྱས་དང༌། དགོངས་འདུས་པ་སོགས་ཀྱིས་འབུལ་ཞབས་ཀྱིས་བསྙེན་བཀུར། དེར་མི་བསྐྱོད་རྗེའི་བཀའ་འབུམ་གྱི་ལུང་གསན་པའི་དབུ་ཚུགས་ཤིང༌། རྗེ་བླ་མའི་སྙན་དུའང་གསོལ་བ་མཛད་ནས་སྒར་ཆོས་སྡེའི་དྲུང་འཁོར་དང་གྲྭ་པ་གཞོན་ནུ་བློ་གསལ་བ་ཁ་ཡར་བསྡུས་ཏེ་གསན་སྦྱོང་གི་ཕྱགས་ཕྱིར་སྐུ་གཞོགས་འོག་མིན་གླིང་གི་གྲྭ་ཚང་འཛུགས་པ་གནང༌། དཔལ་རི་དགོན་སོགས་ཀྱང་ཞབས་ཀྱིས་བཅགས་ནས། དགའ་ལྡན་མ་མོར་ཕེབས་ཏེ་གསེར་འབུམ་རིན་པོ་ཆེ་རྣམ་གཉིས་སོགས་ལ་ཕྱག་མཆོད་དང༌། ཆུ་ཕོ་སྤྲེའུ་ལོ་སར་སྨོན་ལམ་རྟེན་ཤོམས་དང་བཅས་པ་གནང༌། སྤྱིར་ཀོང་ཡུལ་དུ་བྱ་རྒོད་མི་ཡོང་བ་ལ་རྗེ་ཀརྨ་པའི་སྤྲུལ་སྐུ་ཕེབས་པའི་ལོ་སར་ཐོག་མའི་དུས་ཐམས་ཅད་ཀྱིས་མཐོང་བར་ནམ་མཁའ་ལ་བྱ་རྒོད་ལྡིང་བ་ཡོད་ཞེས་ཞུས་ཀྱི་རྒན་པོའི་ངག་རྒྱུན་ལ་གླེང་པ་བཞིན་སྨོན་ལམ་གྲོལ་བའི་སེར་སྦྲེང་ཤིས་བརྗོད་ཀྱི་ཚེ་ནམ་མཁར་རྒོད་ཐང་དཀར་གཉིས་འཁོར་ཞིང་ལྡིང་བ་ཀུན་གྱིས་མཐོང༌། འཇང་རྒྱལ་བློན་དང་ཞོ་ནགས་སོགས་ཀྱིས་འབུལ་སྐྱེལ་གཏོས་ཆེ་བ་འབྱོར་ཞིང༌། གཞན་ཡང་ཀོང་ལུང་རལ་གསུམ་གྱི་སེར་སྐྱའི་ཁྲོམ་ཚོགས་དཔག་ཏུ་མེད་པ་འདུས་པར་ཉིན་རེ་བཞིན་ཞལ་མཇལ་དང་ཆོས་འབྲེལ་སྨོན་ལམ་སོགས་གནང་བས་ཐམས་ཅད་དགའ་སྤྲོས་དུས་འདའ་བར་གྱུར། དེར་ཡབ་སྲས་བཀའ་བགྲོས་ནས་ཟུར་ཐོ་བ་རྣམས་ཐབ་སྒྲིལ་ཏེ་སྒོམ་གྲྭ་ཆེན་མོར་འདོགས་པ་དང་བཅའ་ཡིག་གནང་ཞིང༌། སྣང་སྲིད་ཟིལ་གནོན་པདྨ་འབྱུང་གནས་ཀྱིས། །ཞེས་སོགས་པའི་གསོལ་འདེབས་ལ་སོགས་པ་ཐུགས་རྩོམ་འགའ་ཞིག་ཀྱང་མཛད།

དཔོན་ཚང་གོང་འོག་སོགས་ཀྱིས་བསྙེན་བཀུར་དང་རི་མོར་བཅས་ཟླ་བ་གསུམ་ཙམ་བཞུགས་ནས། ཧོར་ཟླ་གཉིས་པའི་ཉ་སྐོར་ནས་བཏེག་སྟེ་རྩེ་ལྷ་སྒང་དུ་ཕེབས། ཞོལ་ཐང་དུ་ཟླ་གཉིས་ཙམ་བཞུགས་པ་ལ་ཀརྨ་ནང་སོས་གཙོས་ཀར་སྲིད་རྒྱ་འོག་དང་བཅས་པས་གུས་འབྱོར་ཆེར་བསྒྲུབས་ཤིང༌། ཚལ་འབྲུག་རྙིང་མ་ས་དགེ་ལ་སོགས་པའི་བླ་མ་གྲྭ་རིགས་དང་བཅས་པ་ཀུན་གྱིས་མཇལ་ཞིང་འབུལ་རླབས་སྤྲོས་ཏེ་ཆོས་འབྲེལ་པས་ཚིམ་པར་མཛད། སླར་ཟུར་མཁར་བརྒྱུད་རྫ་རའི་སྒྲུབ་སྡེ་ཡང་ཞབས་ཀྱིས་བཅགས་པར་ཕ་བོང་གི་ངོས་ལ་ཞབས་རྗེས་བྱོན། དེ་ནས་ཕྲག་ཡུལ་དུ་ཟུར་གདོང་གྲྭ་ཚང་རྒྱ་འོག་དང་བཅས་པས་སྤྱན་དྲངས་ཏེ་ནགས་ཡུལ་སྤང་དུ་ཟླ་བ་བཞི་ལྔ་ཙམ་བཞུགས་ནས་དགེ་འདུན་རྣམས་ཀྱིས་དབྱར་ཞལ་བཞེས་མཛད། ཡབ་སྲས་བཀའ་བགྲོས་པའི་སྒོ་ནས་ཆོས་རྒྱ་གསོ་བ་སོགས་སྤྱི་དགོས་སུ་ཞལ་ཏས་ལེགས་ཁྱབ་མཛད། སྐྱེར་པ་བས་རྩ་གོང་དུའང་སྤྱན་དྲངས། ཆ་པ་ནག་བརྒྱུད་རྩ་ནང་གི་གནས་མཇལ་དང་བདེ་ཡངས་ནས་རྒྱ་ལའི་གནས་གཟིགས་ལའང་ཕེབས་ནས། སླར་རྣམ་ཐོས་ཀྱི་རི་བོར་ཆུ་མོ་བྱ་ལོའི་ལོ་སར་དང་སྨོན་ལམ་བཀྲ་ཤིས་དགའ་སྟོན་དགེ་འདུན་སྣམ་སྦྱར་ཅན་བཞི་བརྒྱ་ཙམ་གྱི་སེར་སྦྲེང་རྒྱལ་སྲིད་སྣ་བདུན་གྱི་བཀོད་པ་དང་བཅས་པ་མཛད་ཅིང༌། དེའི་ཚེ་འབྲུག་གྲགས་པ་དང་ཆར་བབ་པའི་ལྟས་བཟང་པོ་ཡང་བྱུང༌། སྐུ་རིམ་ཆེན་མོའི་ཐོག་ནས་མཛོད་ནག་ཞལ་འབྱེད་གནང་སྟེ་སྨོན་ལམ་གྱི་རིང་མཛོད་ནག་དང་བྱེས་ཀྱི་རྟེན་གསུམ་མཆོད་རྫས་རགས་རིམ་གྱི་མཇལ་ཁ་གནང༌། དེར་ཀརྨ་ནས་དྲུང་པ་གདུང་བརྒྱུད་པ་དཔོན་སློབ་དང་ཁོ་བ་བླ་མ། འཇང་རྒྱལ་བློན་གྱིས་མངགས་པའི་སྤོ་འབོར་བའི་འགྲོན་ཚན་ལ་སོགས་པ་མདོ་ཁམས་སྟོད་སྨད་ཀྱི་འབུལ་སྐྱེལ་བ་དུ་མ་དང༌། དབུས་གཙང་གི་སྡེ་དཔོན་སོ་སོས་སྤྱན་འདྲེན་གྱི་སྙན་གསན་འབུལ་མིའང་རིམ་པར་འབྱོར། ཟླ་བ་གཉིས་པའི་ནང་དུ་བཏེགས་ནས་ལྟ་བ་རྒྱལ་འཛིན་དུ་ཟླ་སྦྲེལ་ཙམ་བཞུགས་པར་རྒྱ་བདག་རྣམས་ཀྱིས་འབུལ་བ་དང་བསྙེན་བཀུར་དཔག་མེད་བགྱིས་ཤིང༌།

འབྲོག་ལམ་སོགས་དགོན་རྣམས་ཀྱང་ཞབས་ཀྱིས་བཅགས། གཡུ་རི་དགོན་པ་སོགས་སྤོ་བོ་ཀར་སྲིད་སྟོད་པའི་རྟ་འབུལ་གཏོས་ཆེ་ བ་འབྱོར། དེ་ནས་རྒྱལ་བ་ཉིད་དཔོན་སློབ་ཉང་ཁ་ཕྱོགས་སུ་ཕེབས་ནས་ཞོ་ཁ་དང་ནགས་ཕུའི་དགོན་གནས་རྣམས་ཞབས་པད་ཀྱིས་རག་པར་མཛད་དེ། དེ་རྣམས་ཀྱི་བླ་སློབ་གྲྭ་མང་ཡོན་བདག་དང་བཅས་པ་ཀུན་གྱིས་བསྙེན་བཀུར་དང་འབུལ་དཔངས་བསྟོད། གང་དུ་འཚམ་པའི་རྣམ་པ་ཐམས་ཅད་པའི་བཀའ་ཡིས་ལེགས་ཁྱབ་མཛད་དེ། རིམ་གྱིས་རྩེ་སྒང་བརྒྱུད་དགའ་ལྡན་མ་མོར་ཕེབས་ཏེ། དེར་རྗེ་བླ་མའི་དྲུང་དུ་མཇལ་སྐྱེས་འབུལ་ནོད་རྒྱ་ཆེར་མཛད་ཅིང༌། རྗེ་བླ་མའི་ཞལ་སྔ་ནས་ཀྱང་དེའི་མཛོད་ནག་ཞལ་འབྱེད་གནང་བའི་རྟེན་མཇལ་དང་གཞི་ལེན་གྱི་སྟོན་མོ་དགྱེས་སྤྲོ་གཟབས་པར་གནང༌། དེར་བཞུགས་སྐབས་ནས་དབུས་སུ་སྔགས་གྲྭའི་ལྷ་ཆེན་ལ་ཕྱག་ནས་གནང་བ་ཕེབས། ལྷན་རྒྱས་ཕྲག་ཡུལ་དུ་སྤྱན་དྲངས་ཏེ་ཕྲག་ཐང་སྤང་དུ་ཤིང་ཕོ་ཁྱིའི་ལོ་སར་སྨོན་ལམ་རྟེན་མཇལ་སོགས་མཛད་ཅིང་འཇང་གི་འབུལ་སྐྱེལ་དང་ཕྱག་ཕྲེང་རྒྱལ་ཐང་པ་སོགས་ཀྱི་གྲྭ་རྒྱུན་གཏོས་ཆེ་བའང་འབྱོར། སླར་ཀོང་སྨད་དུ་ཆིབས་བསྒྱུར་ཏེ་རིམ་པས་གསང་དང་ལྟ་བ་རྒྱལ་འཛིན་དུ་ཕེབས་ནས་ཡབ་སྲས་བཀའ་བགྲོས་པས་སྤོ་བོ་ཆུ་རུབ་རྡོ་རྗེའི་གུར་ཁང༌། ཟར་པེ་བའི་མི་རྒྱུད་ཀྱིས་འཛིན་བཀོད་དང་དེའི་རྒྱབ་གཉེར་རྒྱ་བདག་རྣམས་ཀྱིས་བྱེད་པའི་བཀའ་ཁྱབ་མཛད། འབྲོག་ལམ་དང་ལྐོག་འཕྲང་སོགས་དགོན་ཆེ་ཕྲ་མང་དག་གི་བླ་སློབ་བསྐོ་བཞག་གནང་ཞིང༌། གྲྭ་རྒྱུན་འཐུས་བཙུན་སོགས་སྦྱོར་བ་གནང༌། རྩེ་སྒང་དུ་ཕེབས་ནས་ཀརྨ་སྟོད་སྨད་ཀྱི་ཡོན་བདག་རྣམས་ལ་བཀའ་ཁྱབ་དང༌། སྒྲུབ་སྡེ་གོང་དུ་རབ་རྒྱས་ཀུན་གླིང་གི་གྲྭ་ཚང་འཇོག་པ་གནང༌། དེ་དག་གི་སྐབས་སུ་རྗེ་གོང་མའི་བཀའ་འབུམ་ལས་འདུལ་ཊཱིཀ྄་མ་གཏོགས་པའི་ལུང་རྣམས་རྫོགས་པར་གསན་ཞིང༌། ཚད་མའི་བསྟན་བཅོས་རིགས་གཞུང་སྙིང་པོ་སོགས་ཀྱི་ཐུགས་རྩོམ་མང་དུ་མཛད།

དེར་ཡབ་སྲས་བཀའ་གྲོས་ཀྱི་ཐོག་ནས་དྭགས་ཀོང་དན་འཇགས་ཀྱི་མཇུག་སྡོམ་གྱི་བཀའ་ཁྱབ་མཛད། རྒྱལ་བ་ཉིད་དཔོན་སློབ་ཉུང་བསྡུས་ཀྱིས་ཙཱ་རི་མ་ཆེན་གྱི་གནས་མཇལ་དུ་ཕེབས། གཅིག་ཅར་དུ་ཕེབས་རྒྱུའི་སྔ་ཉིན་གཟིམ་གུར་འབུབས་སར་བུ་མོ་རྒྱན་ལྡན་མང་པོས་བྲོ་བྱེད་པ་དང༌། ཕེབས་ཉིན་ཆིབས་རགས་ཀྱི་སྔོན་ལ་མི་ནག་རྟ་ནག་དར་ནག་བཟུང་བ་གཉིས་བྱུང་བ་གཅིག་ཅར་བ་རྣམས་ཀྱིས་མཐོང་ཟེར། གཅིག་ཅར་བ་དང་སྐྱེན་པ་སྐུ་རབ་པ་སོགས་ཀྱིས་ཚོགས་འཁོར་དང་འབུལ་བ་བགྱིས་ཤིང༌། ཕར་ལའང་གནང་ཆ་གྱ་ནོམ་པ་སྩལ། དེ་ནས་ལ་བ་ཕུག་ཏུ་ཕེབས་པའི་ཚེ། ནམ་མཁར་འོད་གྱི་གུར་ཁང་ངོ་མཚར་བ་བྱུང་ཞིང༌། སྒྲོལ་མ་ལ་ནས་དག་པ་ཤེལ་རིའི་གཟིགས་སྣང་རྒྱས་པར་གནང༌། དམར་ནག་རཀྟར་ཕེབས་པའི་ཚེ་སྔོན་མེད་པའི་དྲི་བཟང་གི་ངད་བཟང་པོ་ཡང་བྱུང༌། དེ་ནས་ཕོ་བྲང་ཆེན་མོ་གཡུ་མཚོ་ཁར་ཕེབས་ཏེ། དེར་འདུས་པ་རྣམས་ལ་སྐུ་གསུམ་ངོ་སྤྲོད་ཀྱི་བཀའ་ཆོས་གནང་ཞིང་ཞབས་རྗེས་ཀྱང་བྱོན། རིམ་གྱིས་ཡུལ་སྨད་དུ་ཕེབས་པར་མ་ཆེན་གྱི་རྡོར་འཛིན་འགྲོན་མགོན་ལས་ཚན་རྣམས་ཀྱིས་འབུལ་ཞབས་བཟང་དུ་བགྱིས་ཤིང༌། ཕར་ཡང་མང་འགྱེད་སོགས་ཀྱི་གནང་ཆ་རྒྱ་ཆེར་མཛད། ཨར་གི་རོང་དང་ཟིལ་ཆེན་སོགས་གནས་ཕྲན་རྣམས་ཀྱང་ཞབས་ཀྱིས་བཅགས། དེ་དག་གི་ཚེ་སྒྲུབ་གནས་དང་མཚོ་ཞལ་ཕལ་ཆེ་བར་ཚོགས་འཁོར་ཚེ་ངོ་མཚར་བའི་ལྟས་བཟང་མང་དུ་བྱུང༌། དེ་ནས་ཆོས་ཟམ་གདོང་དུ་ཕེབས་པའི་ལ་ཐོག་ཏུ་ཟུར་མཁར་བས་ཚོགས་མཆོད་དང་བརྒྱ་འབུལ་བགྱིས། དེ་ནས་དགོན་ཆེ་ཕྲའི་སེར་སྦྲེང་སོགས་བསུ་བའི་བཀོད་ཆེན་གྱིས་སྐུ་རབ་བཀྲ་ཤིས་སྒང་དུ་ཕེབས། རྗེ་བླ་མ་ཡང་དེར་ཕེབས་ནས་ཞལ་རྒྱས་པར་ས་སྐྱོང་སྐུ་རབ་པ་ཁུ་དབོན་གྱིས་གསེར་ཁ་གསར་རྡོལ་གྱི་གསེར་ཕུད་ཞོ་སྟོང་དང་བཞི་བརྒྱས་གཙོས་པའི་འབུལ་ཆེན་དང་ཞལ་ངོ་སྐྱེ་རྒྱལ་དམན་སོ་སོ་དང་མངའ་ཞབས་རྣམས་ཀྱིས་བསྙེན་བཀུར་དང་འབུལ་བ་ཡང་ཟད་པ་མེད་པ་ལྟ་བུར་བགྱིས་ཏེ།

དེར་བཞུགས་རིང་སྙན་དངགས་མེ་ལོང་གི་བཤད་པ་གསན་ནས་རྩོམ་རྒྱུགས་ཀྱང་གནང༌། ཁ་བ་དཀར་ནང་སོས་གཙོས་གྲྭ་རྒྱུན་དང་འབུལ་སྐྱེལ་མང་དུ་འབྱོར། དྭགས་སྟོད་ནས་བཏེག་སྟེ་ལམ་བར་ནས་དཔོན་རིས་དམངས་བཅས་ཀུན་གྱིས་གུས་མཆོད་དང་བཅས་བཤད་སྒྲུབ་གླིང་དུ་ཕེབས་ནས། ལོ་མཇུག་སྐུ་རིམ་དང་ཤིང་མོ་ཕག་ལོའི་ལོ་སར་སྨོན་ལམ་བཅོ་ལྔའི་ཉིན་སྟོན་པ་གྲོང་ཁྱེར་མའི་སྐུ་བརྙན་ལ་གནས་བརྟན་བཅུ་དྲུག །དྷརྨ་ཏཱ་ཧྭ་ཤང་རྒྱལ་ཆེན་བཞིས་བསྐོར་བའི་ཟློས་གར་དགེ་འདུན་གཞི་བྱེས་ཀྱི་སེར་སྦྲེང་དང་བཅས་པའི་ཤིས་བརྗོད་རྒྱས་པར་མཛད། སྒོ་ཀརྨ་རབ་བརྟན་གླིང་དུ་སྤྱན་དྲངས་པའི་ཕེབས་ལམ་དུ་ལྕང་ར་བས་ཀྱང་ཆོས་སྟོན་དང་འབུལ་ཆེན་བགྱིས། རབ་གླིང་གི་གཙུག་ལག་ཁང་རྟེན་དང་བརྟེན་བཅས་གསར་བཞེངས་ལ་རབ་གནས་དང་དགེ་འདུན་རྣམས་ཀྱིས་སྨོན་ལམ་བཅས་མཛད། བསྙེན་བཀུར་དང་དགའ་སྟོན་གྱི་འབུལ་རླབས་ཆེར་བསྒྲུབས། ཆོས་གྲྭ་རྩེ་ཐང་གི་ཕྱི་ནང་ཞལ་འཛིན་སྒར་ཆེན་ནས་གནང་དགོས་པའི་ཞུ་བཅར་བཞིན་མགྲོན་གཉེར་རྣམས་མི་སྣར་གནང༌། སླར་བཤད་སྒྲུབ་གླིང་དུ་ཕེབས། དེར་ཀུན་གྱིས་འབུལ་མཆོད་དང་མདོ་ཁམས་སྟོད་སྨད་ནས་འབུལ་སྐྱེལ་མང་དུ་འབྱོར། ཟིང་པོ་སླེ་ལུང་དྭགས་ཀོང་ཆིང་མཚམས་ཀྱི་བཀའ་བཀོད་ཞིབ་ཚག་རྣམས་ཀྱང་གནང་ནས། ཚར་གུའི་ཕུ་བརྒྱུད་ཀུན་གྱིས་བསྙེན་བཀུར་རིམ་བཞིན་ཆོས་ཀྱི་དགའ་སྟོན་སྩལ། ཁྲོམ་སར་དུ་ཕེབས། ལུགས་གཉིས་ཀྱི་བསུ་བཀོད་དང་གུས་འབྱོར་རིམ་པར་ཞུས་ཤིང་ཆོས་བཀས་ཁྱབ་པར་མཛད། དེར་དོམ་ཚང་རྡོར་འཛིན་མཆོད་ཡོན་གྱིས་སྤྱན་འདྲེན་ལྟར། རྒྱལ་བ་ཉིད་དགེ་འདུན་གྱི་སྡེ་རྣམས་ཀྱིས་ཞམ་རིང་དང་བཅས་ལྷོ་རྒྱུད་དུ་ཆིབས་བསྒྱུར། ལམ་བར་དུ་མི་སྡེ་ཡུལ་འབྲོག་དགོན་སྡེ་སོ་སོའི་འབུལ་ཞབས་རིམ་པར་བགྱིས་ཤིང༌། རྣམ་དཀར་གྱིས་ཁྱབ་པར་མཛད། དོམ་ཚང་དུ་ཕེབས་ཏེ་གནས་གཟིགས་རྣམས་མཛད་ཅིང༌། རྡོར་འཛིན་གྲྭ་རིགས་མོན་བོད་ཀྱི་ཡོན་བདག་དང་བཅས་ཀུན་གྱིས་བསྙེན་བཀུར་དང་འབུལ་མཆོད་ཆེར་སྟོབས།

ནང་སོ་འབོག་ཀོང་པས་མི་འཕྲོག་པའི་དད་པས་ཡུན་རིང་བཏེག་ཅིང༌། མི་ངོས་གཙོས་པའི་གྲྭ་པ་བརྒྱ་དང་བརྒྱད་མཆོད་གཞིས་དང་བཅས་པ་ཕུལ་བ་དང༌། ལོངས་སྤྱོད་ཀྱི་འབུལ་བསྙེན་གཞན་དཔག་ཏུ་མེད་ཅིང༌། དེ་ནས་ལྷོ་སྟོད་དུ་ཚུར་ཕེབས་ལམ་བྱ་ཡུལ་ནས་དཔོན་སས་གུས་མཆོད་ཆེས་ཆེར་བཅས། ཁྲོམ་སར་དུ་ཕེབས་ཏེ་ཡབ་སྲས་ཞལ་རྒྱས། མཛོད་ཀྱི་ཊཱིཀ྄འི་ཐུགས་རྩོམ་ཀྱི་དབུ་ཚུགས། དེར་འབྲས་སྤུངས་སྤྲུལ་པའི་སྐུ་དང་སྡེ་བ་ལྷ་སྐུར་མཆོད་ཡོན་གྱིས་རྩེ་འཕྱོང་རྒྱས་བར་སོགས་ཀྱི་ཆིངས་འཇགས་ལ་ཡར་ཀླུངས་སུ་སྤྱན་འདྲེན་བྱུང་བ་དང་བསྟུན་བཙན་ཐང་དུ་ཕེབས་ནས་འབྲས་སྤུངས་བ་མཆོད་ཡོན་དང་སྒར་ཆེན་ཡབ་སྲས་བཀའ་བགྲོས་ཏེ་རྩེ་འཕྱོང་རྒྱས་བར་གྱི་ཆིངས་དང༌། དེ་ཞོར་དབུས་ཕྱོགས་ཚང་མར་ལོ་གསུམ་གྱི་ཆིངས་ལུགས་བསྡམ་པའི་བཀའ་ཁྲ་གནང༌། འབྲས་སྤུངས་ནས་དཔོན་སློབ་རྣམས་ཀྱིས་བསྙེན་བཀུར་དང་འབུལ་བ་རྒྱ་ཆེར་མཛད་ཅིང་ཕར་ཡང་གནང་སྐྱེས་བཟང་པོ་བསྩལ། རས་ཆུང་ཕུག་སོགས་ཡར་ཀླུངས་ཀྱི་དགོན་དང་དཔོན་རིགས་སོ་སོས་ཀྱང་བསྙེན་བཀུར་ཞུས། སླར་ཡར་སྟོད་དུ་ཕེབས་པའི་ལམ་ཞོར། ཐར་གླིང་གྲྭ་ཚང་གི་གཙུག་ལག་ཁང་རྟེན་གཙོ་སར་བཞེངས་ཀྱི་རབ་གནས་སོགས་མཛད་ནས་རིམ་པས་ཁྲོམ་སར་དུ་གདན་ཕབ་ནས། མེ་ཕོ་བྱ་ལོའི་ལོ་སར་དང༌། ལྷུན་སྒང་ཚོམས་ཆེན་དུ་སྨོན་ལམ་ཆེན་མོའི་རྟེན་ཤོམས་དང་བཅས་པ་གནང་བའི་ཤིས་བརྗོད་ཉིན་ཕྱོགས་བཞིར་བུམ་གཏེར་འགོད་པ་སོགས་གནང༌། སྡེ་བས་འབུལ་ཆེན་དང་མདོ་ཁམས་སྨད་པའི་འབུལ་སྐྱེལ་གྲྭ་རྒྱུན་གཏོས་ཆེ་བའང་འབྱོར། གདུང་བརྒྱུད་རིན་པོ་ཆེ་དང༌། ཐུགས་གླིང་པ་དཔོན་བློན་གྱིས་སྣེའུ་གདོང་རྩེར་སྤྱན་དྲངས་པ་དང༌། གཞན་ཡང་ཡར་ལུང་རོང་རིས་གཡེ་སོགས་ཀྱིས་མཇལ་མི་སེར་སྐྱ་མང་དུ་འདུས་པ་དང༌། འབྲོང་བུ་མཆེད་བཅས་ཀུན་ནས་འབུལ་དཔངས་བསྟོད། རྩེ་ཐང་གི་ཆོས་ཁྲི་ཆེན་མོར་ངོ་སྔོན་པ་དང༌། རྩེས་ཐང་ཚོགས་པའི་འབུལ་ཆེན་དང༌།

འདུ་ཁང་དུ་ཡར་སྟོད་ཆོས་མཛད་མས་གདུགས་ཚོད་གསོལ། གཙང་ཁང་རྩེ་སོགས་ཀྱི་རྟེན་མཇལ་ཕྱག་མཆོད་གནང༌། སླར་འདུ་ཁང་དུ་ལེགས་བཤད་གླིང་པ་དང་སྒར་གྱི་ཆོས་སྡེ་རྣམས་ཚོགས་པའི་མང་ཇ་སྨོན་ལམ་དང༌། རྩེ་ཐང་གཞི་པར་ཡང་སྒར་གྱི་མཛོད་པ་ཁག་ནས་གསེར་འགྱེད་དང་ཇ་འགྱེད་གྱ་ནོམ་པ་བསྩལ་ཞིང༌། ཉང་པོའི་གྲུ་ནས་གདན་ས་དཔལ་གྱི་ཕག་གྲུར་ཕེབས་ནས་ཕྱག་ཆེན་ལྷན་ཅིག་སྐྱེས་སྦྱོར་ཉམས་ཁྲིད་ཀྱི་ཚུལ་དུ་གསན་ཞིང༌། རྗེ་དཔའ་བོའི་སྤྲུལ་སྐུ་དཔོན་སློབ་དང་དགེ་འདུན་སྔགས་གྲྭ་བ་རྣམས་ལ་དགོངས་གཅིག་སྔགས་ཚོམས་ཀྱི་རྣམ་བཤད་ཆེན་མོའི་ལུང་གནང༌། རྗེ་བླ་མ་ཞྭ་དམར་པ་བདེར་གཤེགས་ཕག་གྲུའི་སེང་ཁྲིར་ཞབས་པད་བཀོད་པའི་མངའ་གསོལ་འབུལ་མི་དགའ་སྟོན་དང་ཀ་ཕིབས་ཆེན་མོའི་སྟེང་ནས་དགེ་འདུན་ཕྱག་བརྒྱུད་ཀྱི་བཀྲ་ཤིས་པའི་རྫས་རྣམས་འབུལ་བ་ལ་སོགས་པའི་ཤིས་བརྗོད་རྒྱས་པར་གནང་ཞིང༌། ཐེལ་གཞི་པའི་ཚོགས་པར་ཡང་འགྱེད་ཆེན་གྱི་དགའ་སྟོན་བསྩལ། གོས་འཕན་ཆེན་མོ་བཤམས་པ་སོགས་ཕྱི་ནང་གི་རྟེན་མཇལ་ཞིབ་པར་གནང༌། གཙུག་ལག་ཁང་ཆེན་མོར་གནྡྷོ་ལའི་རྟེན་ཤོམས་དང་བཅས་དགེ་འདུན་རྣམས་ཀྱིས་སྨོན་ལམ་ཀྱང་མཛད། རྗེ་བླ་མར་ཕྱག་བཟོ་དང་ཞལ་བཀོད་ཞུས་ནས་འོག་མིན་གླིང་གྲྭ་ཚང་དུ་དགོངས་པ་གཏད་པའི་མགོན་སྐུ་བཞེངས་པ་གནང༌། ཟུར་མང་སྤྲུལ་སྐུ་འབུལ་བ་གཏོས་ཆེར་བཅས་འབྱོར་ཞིང༌། དེར་གཙང་ཕྱོགས་སུ་དུས་གཟིངས་ལ་བརྟེན་པའི་རོང་གཙང་གཉིས་ཀས་སྤྱན་འདྲེན་བཏུད་མར་བྱུང་བས་རྗེ་ཉིད་དགེ་འདུན་གྱི་སྡེ་རྣམས་དང་བཅས་སྔ་འགྲོས་སུ་ཕེབས། བྱང་ཁ་བརྒྱུད་དེ་བསམ་ཡས་དང་མཆིམས་ཕུའི་གནས་མཇལ་དང༌། སྔགས་གྲྭར་ལྷ་ཆེན་ལ་ཕྱག་ནས་སོགས་གནང་ཞིང༌། ལམ་བར་འཕྲེང་སོ་བ་དང༌། ཡབ་རྒྱལ་བ་ཡུམ་སྲས། ཚོགས་དགེ་འདུན་སྒང་གི་མཁན་ཆེན། ཆོས་རྫོང་འཕགས་པ་སོགས་སོ་སོའི་བསྙེན་བཀུར་འབུལ་ཞབས་དང༌། གོང་དཀར་དུ་ཞབས་དྲུང་ཞལ་ངོ་རྣམས་ཀྱིས་གུས་པས་བསྙེན་བཀུར་ཤིང་ཕྱག་ཆེན་ཆོས་དྲུག་ལ་སོགས་པའི་ཟབ་ཁྲིད་ཀྱི་བཀའ་འབྲེལ་སྩལ།

སྙུག་ལར་ཕེབས་ཐོག་སི་ཏུ་སྤྲུལ་པའི་སྐུ་བྱོན་པའི་གཙུག་ཕུད་བཞེས་ནས། ཀརྨ་ཆོས་ཀྱི་རྒྱལ་མཚན་དགེ་ལེགས་དཔལ་བཟང་པོའི་མཚན་གནང་ཞིང༌། སྒྲ་མི་སྙན་པའི་ཚེ་སྒྲུབ་དང་ཕྱག་ཆེན་ཆོས་དྲུག་གི་ཁྲིད་ལུང་བསྩལ། མངའ་གསོལ་ཤིས་བརྗོད་ཀྱང་མཛད། སྐུ་འཁོར་ཉུང་ཤས་དང་བཅས་ལྷ་སར་ཇོ་མཇལ་དུ་ཕེབས་ཤིང་རྟེན་མཇལ་གནང་ཚེ་སྔར་མེད་ཀྱི་འོད་དང་དྲི་བཟང་གིས་ཁྱབ་པ་བྱུང་ཟེར། རྟེན་རྣམས་ཞིབ་མཇལ་དང་ཕྱག་མཆོད་སྨོན་ལམ་རྒྱ་ཆེར་མཛད་ནས། སྨྱུག་ལར་བཞུགས་སྒར་དུ་ཚུར་ཕེབས་ཏེ། རྫ་དཀར་གྱི་ལ་བརྒྱུད། བསིལ་སྣར་དྲུང་ནས་ཁུ་དབོན་

དང༌། ཧོར་སྟོང་པས་གཞི་ལེན་སོགས་དང༌། གཙང་ནས་སྐུ་མདུན་ཤིང་ཤག་པའི་ཇ་འདྲེན་སོགས་འབྱོར་ཞིང༌། དེ་ནས་ཇོ་མོ་གངས་སུ་ཕེབས། ཚོགས་མཆོད་བཏེགས་ནས། འབྲོང་བུ་དགོན་རྙིང་དུའང་འབུལ་ཆ་བསྩལ། འོ་ཡུག་ཏུ་དམ་ཅན་ལ་སྤྱན་གཟིགས་དང་གཏོར་གསོས་གནང་ཞིང་རྒྱལ་བསྟན་བསྲུང་བའི་ཕྲིན་ལས་གཞོལ་བར་མཛད། སྡེ་པ་ལྷ་ཕུ་བས་ཡུན་རིང་བསྙེན་བཀུར་བས་བཏེགས། དེ་ནས་སྐུ་མདུན་ཤིང་ཤག་པ་དཔོན་གཡོག་རྣམས་ཀྱིས་ཐབ་འཛིན་རྟ་བསུ་དང་དགེ་འདུན་ཆེ་ཕྲ་ཀུན་གྱིས་སེར་སྦྲེང་སོགས་བསུ་བའི་བཀོད་པ་དུ་མ་དང་བཅས་ཏེ་རྣམ་གླིང་དུ་ཕེབས་པར་འབུལ་ཞབས་བླ་ལྷག་ཏུ་བསྒྲུབ་ཤིང༌། བཀའ་བཀོད་དང་བསྟུན་ནས་གཙང་གི་དཔུང་གྲྭ་རྣམས་ཀྱང་རེ་ཞིག་གྱེས་སུ་བཅུག་སྟེ། བར་ཆིངས་ཟླ་གྲངས་ལ་འབྱོན་པ་ཞུས། དེ་ཚེ་ཇོ་མོ་གངས་ལ་སོགས་པར་དབེན་པ་རིང་དུ་བསྟེན་པར་དགོངས་ཀྱང༌། གདུལ་བྱ་སྤྱི་དགོས་རྩེ་རྒྱང་གིས་མི་འདོར་བར་གསོལ་བཏབ་བཞིན་རེ་ཞིག་དེ་ཉིད་ཀྱི་ཡང་དབེན་དཀར་པོ་བྲག་ཏུ་སྐུ་མཚམས་ལ་བཞུགས་པའི་ཁོག་ནས་སྒར་ཕྱི་ནང་དགེ་འདུན་སྡེ་རྣམས་དང་བཅས་པར་བཅའ་ཡིག་གནང་བ་སོགས་གྱི་ལེགས་ཁྱབ་མཛད། སླར་སྐུ་མཚམས་གྲོལ་ནས་གསུང་རབ་གླིང་དུ་ཕེབས་ཤིང༌། ངམ་རིང་ཆོས་སྡེར་མང་བསྐོལ་དང་རྗེ་བླ་མའི་དྲུང་དུའང་སྤྱན་འདྲེན་དང་ལོ་སར་འབུལ་མི་སོགས་རིམ་པར་གནང༌། དེ་ཕྱོགས་ཀུན་གྱིས་མཇལ་འབུལ་དང༌། རིམ་པས་ལོ་མཇུག་སྐུ་རིམ་ཆེན་མོ་དང་མེ་མོ་གླང་ལོའི་ལོ་གསར་སྨོན་ལམ་རྟེན་ཤོམས་དང་བཅས་རྒྱས་པར་གནང༌། དེར་མདོ་སྨད་དང་ལྷོ་རོང༌། བྱང་རིས་སོགས་ཕྱོགས་ཀྱི་འབུལ་ཆེན་པ་མང་དུ་ལྷགས་ཤིང༌། མངོན་མཛོད་ཀྱི་འགྲེལ་པ་ཐུགས་རྩོམ་གྲུབ་པ་དང་གསེར་མདོག་ཅན་ནས་མཁན་སློབ་རྣམས་ཕྱག་འབུལ་དུ་བྱོན་པ་འགྲིག་པས་ཆོས་མངོན་པ་ལ་སོགས་པའི་འབེལ་གཏམ་རྒྱ་ཆེར་གནང༌། ཟླ་བ་གཉིས་པར་ཅོག་རོ་ན་ཁར་བཞུགས་སྒར་གནང་ནས་བཞུགས་སྐབས་ཐེལ་ནས་རྗེ་བླ་མ་ཆིབས་བསྐྱོད་གནང་བ་ལ།

ཕེབས་བསུ་དང་ཐབ་འཛིན། དགེ་འདུན་གཞི་བྱེས་ཀྱི་སེར་སྦྲེང༌། རྒྱལ་བ་ཉིད་ཀྱང་སྒར་གཤམ་དུ་ཞབས་བསུར་ཕེབས་པ་ལ་སོགས་པའི་བསུ་བཀོད་མཐའ་ཡས་པ་མཛད་དེ་ཡབ་སྲས་ཞལ་རྒྱས་ཏེ། གསུང་གླིང་ལྷ་ཆེན་གཟུངས་བཞུགས་དང་རབ་གནས་བསྐྱར་མ་གནང་ཞིང༌། ཞར་དུ་འོག་མིན་གླིང་པར་གནང་རྒྱུ་མགོན་སྐུ་ཡང་རབ་གནས་མཛད། དེར་སྡེ་པ་ཞིང་གིས་གསོལ་མཆོད་འབུལ་ཆེན་དང༌། གཞན་ཡང་ཕྱོགས་ཀུན་ནས་མི་ཆེན་བླ་དཔོན་མང་རབ་འདུས་ཤིང་འབུལ་ཆེན་ཚན་མང་འབྱོར། ཡབ་སྲས་ཆིབས་རགས་ཉུང་བསྡུས་ཀྱིས་རིན་སྤུངས་སུ་ཕེབས་པར། དིང་ཕོན་གསང་འདུས་རྒྱབ་ཡོལ་གྱིས་གཙོས་པའི་འབུལ་བ་དང་བསྙེན་བཀུར་མཐའ་ཀླས་ཤིང༌། རོང་གཙང་དན་འཇགས་ཀྱི་བཀའ་ཁྲ་གནང་སྟེ་དཔུང་གྲྭ་རྣམས་ཀྱང་སོ་སོར་གྱེས། རེ་ཞིག་དུས་ཀྱི་འཁྲུག་ལོང་ཞི་བར་མཛད་ཅིང༌། མཁན་ཆེན་ལུང་རིག་པ་ཕྱག་འབུལ་དུ་ཕེབས་པར་ཟབ་མོ་ནང་དོན་གྱི་ལྗགས་ལུང་བསྩལ་ཞིང༌། སྟོང་ནག་ཆུ་འཕུར་འབྱོར་བས་ཀྱང་འབུལ་ཆེན་དང༌། བྱམས་ཆེན་པ་རྣམས་ཀྱིས་དགོན་མ་ལག་དང་བཅས་ཞལ་འཛིན་དུ་ཕུལ་བཞིན། སླར་རིན་སྤུངས་དང་བྱམས་ཆེན་དུ་ཕེབས་སྐབས་ཆོས་མཛད་མ་ཀརྨ་རྣམ་གྲོལ་གྱིས་སྤྱན་དྲངས་ནས་མཆོད་གཞིས་སོགས་ཕུལ་བའང་འོག་མིན་གླིང་པར་སྦྱོར་བ་གནང༌། དེ་ནས་ལྷ་ཕུ་བས་སྤྱན་དྲངས་ཤིང་སྡེ་པ་ཞིང་གིས་དགའ་གདོང་དུ་ཀར་ལུགས་གྲྭ་ཚང་འཛུགས་པར་ཞུས་པ་ལ་མཁན་པོ་བསྐོ་བཞག་གནང་བའི་གྲྭ་རྒྱུན་རྣམས་ཞབས་དྲུང་དུ་འབྱོར། ལྷ་ཕུ་རིན་གླིང་དུ་ཕེབས་ཐོག་ནས་འབྲས་སྤུངས་ཆོས་རྗེ་སོག་ཡུལ་དུ་ཕེབས་པའི་རྫོངས་ཀྱི་གནང་ཆའི་གསེར་ཡིག་པ་གནང་ཞིང༌། རིམ་པར་ཟབ་ཕུ་ལུང་གནས་མཇལ་སོགས་ཀྱང་མཛད་ནས། ས་ཕོ་སྟག་ལོའི་ལོ་སར་སྨོན་ལམ་རྟེན་ཤོམས་དང་བཅས་པ་མཛད། སོས་སྣར་སྣེ་སྐོར་ཐང་དུ་བཞུགས་སྒར་གནང་སྐབས་སོག་པོ་བོ་ཤན་པཀྴི་སོགས་པ་འབྱོར་བས་གསེར་དངུལ་གོས་དར་རྔ་མོ་ལ་སོགས་ཀྱི་འབུལ་ཆེན་བགྱིས་ཤིང་ཡིག་དྲུག་བཟླས་ལུང་ཞུ་བ་དང་དགེ་བའི་ཁས་ལེན་ཅི་རིགས་པའང་བགྱིས།

དེ་ནས་བསམ་རྩེར་ཞིང་གིས་རྙེད་དང་བཀུར་སྟི་མཐའ་ཡས་པས་བཏེག་སྟེ་བཞུགས་སྐབས། ཧོར་སྟོད་སྨད་པའི་གདན་འདྲེན་བཏུད་མར་སླེབ་པས་བྱང་ངོས་སུ་ཆིབས་བསྒྱུར། ལྷ་ཕུར་དྭགས་པོ་བཀའ་འབུམ་གྱི་ལུང་གསན། དེ་ནས་གནམ་ཁོག་སོགས་བརྒྱུད། འདམ་ཀོ་ཁྱིམ་དུ་ཕེབས་པར་ཧོར་དཔོན་སྡེ་དམངས་བཅས་ཀུན་གྱིས་འབུལ་ཞབས་རྒྱ་ཆེ་བ་རིང་མོར་བགྱིས་ཤིང་ཞལ་མཇལ་གསུང་ཆོས་ལ་སོགས་པས་སྐྱེ་བོ་མང་པོ་མངོན་མཐོ་དང་ངེས་ལེགས་ཀྱི་རྒྱུ་འབྲས་ལ་སྦྱོར་བར་མཛད་ནས། རྭ་སྒྲེང་རྒྱལ་བའི་དབེན་གནས་སུ་ཕེབས་ནས་ཇོ་བོ་འཇམ་དཔལ་རྡོ་རྗེས་གཙོས་པའི་རྟེན་གསུམ་རྣམས་ལ་ཕྱག་མཆོད་སྨོན་ལམ་དགེ་འདུན་རྣམས་ལ་ཡང་མང་ཇ་འགྱེད་བཅས་བསྩལ། སླར་ཀོ་ཁྱིམ་ལས་བྱེ་ལུང་གི་དགེ་བཤེས་སྟོན་པ་དང༌། དཔལ་མཁའ་སྤྱོད་པ་འཁྲུངས་གནས་སོགས་ཀྱི་གནས་མཇལ་མཛད་ཅིང༌། སྟོད་ཀླུང་བདེ་ཆེན་དུ་ཐོགས་ཤིག་བཞུགས་ནས་མཚུར་ཕུར་ཕེབས་ཏེ་མེ་ཡོས་ལོ་སར་དང༌། འདུ་ཁང་ཆེན་མོར་གཞི་བྱེས་ཀྱི་དགེ་འདུན་ཚོགས་ཆེ་བར་སྨོན་ལམ་འཛུགས་པ་གནང་བའི་ཆོ་འཕྲུལ་གྱི་དུས་ཆེན་ལ་དྲུང་ན་རིམ་གྱི་ཐུགས་དམ་རྟེན་གཙོ་གནྡྷོ་ལ་དང༌། གཞན་ཡང་ཐུབ་སྐུ་ལི་མ་བྱིན་རླབས་ཁྱད་ཅན་དུ་མའི་རྟེན་ཤོམས་རྒྱས་པར་མཛད་པའི་དྲུང་དུ་རྗེ་ཐམས་ཅད་མཁྱེན་པ་དཀོན་མཆོག་འབངས་ཀྱི་ཞལ་སྔ་ནས་མཁན་པོར་གསོལ་ཞིང༌། རྒྱལ་ཚབ་སྤྲུལ་སྐུས་ལས་སློབ། མཁས་དབང་རྣམ་རྒྱལ་གྲགས་པས་གསང་སྟོན། གྲིབ་ཚོད་པ་དང་ལས་ཀྱི་ཁ་སྐོང་ཚོགས་དགེ་འདུན་སྒང་གི་མཁན་ཆེན་སྟོན་པ་བ་སོགས། དགེ་འདུན་གྲངས་ཚང་མཚན་ཉིད་དང་ལྡན་པ་ལས་རྒྱལ་བ་ཉིད་དགུངས་ལོ་ཉེར་བཞི་བཞེས་པས་བསྙེན་པར་རྫོགས་པ་མཛད་དེ། མཁན་པོའི་དྲུང་དུ་བཀའ་དྲིན་གྱི་ཡོན་ཤེལ་དང་གསེར་དངུལ་གྱི་སྤྱད་པ། ན་བཟའ། སྐུ་ཆས། ཇ། གོས། གསེར། དངུལ་སོགས་སྣ་གྲངས་དངོས་གཙང་སུམ་བརྒྱའི་འབུལ་ནོད་དང་ལས་གྲྭ་བ་སོགས་དགེ་འདུན་སྤྱི་ལའང་མང་ཇ་རྣམ་གཞག་གྱ་ནོམ་པ་བསྩལ་ཞིང༌།

མཁན་པོ་རྗེ་བླ་མ་མཆོག་གི་ཕྱག་ནས་ཀྱང་དགའ་སྟོན་གྱི་འབུལ་བསྟོད་དུ་རྒྱལ་བ་རིགས་ལྔ་སྟོན་པ་དང་བཅས་པའི་གོས་སྐུ་ཐོག་ཚད་མ་དྲུག་གིས་གཙོས་པའི་འབུལ་ཚན་དངོས་གཙང་གྲངས་མང་སོགས་སྒར་ཕྱི་ནང་དང་ཕྱོགས་ཀྱིས་དགའ་སྟོན་ལེགས་ཇ་འབུལ་མི་ཡང་མང་དུ་བྱུང༌། བྱང་ནས་ཧོར་དཔོན་སོགས་དང༌། འཇང་རྒྱལ་བློན་གྱི་འབུལ་སྐྱེལ་གཏོས་ཆེ་བའང་འབྱོར། བཅོ་ལྔའི་ཉིན་གསོ་སྦྱོང་དང་སེར་སྦྲེང་ཤིས་བརྗོད་བཀྲ་ཤིས་པའི་རྫས་རྒྱལ་སྲིད་སྣ་བདུན་གྱི་ཟློས་གར་དང་བཅས་རྒྱས་པར་མཛད། ཟླ་བ་གཉིས་པར་འདུལ་བ་ལུང་སྡེ་བཞིའི་ལྗགས་ལུང་གསན་པའི་དབུ་ཚུགས་ཤིང༌། ཟླ་བ་བཞི་པར་ཡབ་སྲས་ཞལ་རྒྱས་ཀྱིས་འོག་མིན་གླིང་པས་རྒྱལ་དབང་ཉིད་ཀྱི་དངུལ་སྐུ་གསར་བཞེངས་ལ་རབ་གནས་གནང༌། བླ་གཡེ་ལྷོ་མའི་ས་ཁུལ་ཞབས་ཀྱིས་བཅགས་པའི་ཞལ་བཀོད་ཕྱག་ནས་དང༌། དབོན་གུ་ཤྲི་པ་ལ་མཆོད་གོང་གསོ་བའི་ཞལ་ཏ་གནང༌། དེ་དག་གི་བར་དུ་འདུལ་བ་ལུང་གི་ལྗགས་ལུང་ཡོངས་སུ་རྫོགས་ནས། རྗེ་གོང་མའི་འདུལ་ཊཱིཀ྄་ཆེན་མོ་དང༌། རང་བྱུང་བཀའ་འབུམ་འཕྲོ་མུས་དང༌། དྲུང་རོལ་པའི་རྡོ་རྗེའི་བཀའ་འབུམ་ལུང་ཡང་རིམ་པར་གསན་ཞིང༌། ཟུར་མང་པ་སོགས་ལྷགས། ཧོར་སྟོད་པས་སྤྱན་དྲངས་ཏེ་མཚོ་སྲིབ་སོགས་སུ་དཔོན་ཁག་སྡེ་ཚན་སོ་སོ་དང་བཅས་པས་འབུལ་བསྙེན་རྒྱུན་རིང་དུ་ཞུས་ཤིང་སྐྱེ་བོ་དེ་དག་གི་ཚོགས་ལ་ཞལ་མཇལ་བཀའ་ཆོས་ལ་སོགས་པའི་ཕྲིན་ལས་མཐའ་ཡས་པས་དགེ་བའི་ས་བོན་རྒྱུད་ལ་འཇོག་པར་མཛད་ནས། སླར་མཚུར་ཕུ་ཉིད་དུ་ཕེབས་ནས། འདུ་ཁང་ཆེན་མོའི་ལོགས་བྲིས་རྣམས་གྲུབ་པའི་ཞལ་བྱང་འཁྲུངས་རབས་དོན་བསྡུས་རྗེ་བླ་མར་ཐུགས་རྩོམ་ཞུ་བ་དང༌། སྟོན་པ་གཙོ་འཁོར་གྱི་སྐུ་འབག་དང༌། མ་མགོན་མགར་གསུམ་འཆམས་སྐུ། རྒྱལ་བ་རྒྱ་མཚོའི་སྐུ་སར་བཞེངས། འདུ་ཁང་ལོགས་བྲིས་དང་བཅས་པར་རྗེ་བླ་མའི་དྲུང་དུ་རབ་གནས་ཞུ་བ་གནང་ནས་རབ་ཏུ་གནས་པ་མཐའ་རྒྱས་སྦྱིན་སྲེག་བཀྲ་ཤིས་དགའ་སྟོན་བཅས་རྒྱས་པར་གནང་ནས།

དེ་དག་གི་སྐབས་སུ་ནཱ་རོའི་ཆོས་དྲུག་ཉམས་ཁྲིད་ཀྱི་ཚུལ་དུ་གསན་ཞིང༌། དྲུང་དེ་བཞིན་གཤེགས་པ། མཐོང་བ་དོན་ལྡན། ཆོས་གྲགས་རྒྱ་མཚོ། དཔལ་མཁའ་སྤྱོད་པ་རྣམས་ཀྱི་བཀའ་འབུམ་དང༌། བཀའ་གདམས་གླེགས་བམ། འབྲི་ཁུང་ཟབ་ཆོས་རྣམས་ཀྱི་ལུང་ཡང་རིམ་པས་གསན། དེ་སྐབས་ཀོང་སྟོད་སྨད་ཀྱི་རྟ་འབུལ་གཏོས་ཆེ་བ་དང༌། སོག་ཡུལ་ནས་འབྲས་སྤུངས་ཆོས་རྗེའི་ཞུ་འཕྲིན་དང་ཇ་ཞུས་ཀྱང་སླེབ། དེ་ནས་ལྕགས་ཕོ་འབྲུག་ལོའི་ལོ་སར་གནང་ནས། སྨོན་ལམ་ཀྱི་ཐོག་སྐྱི་ཤོད་ནས་སྟག་ལུང་དཔོན་ས་བྱོན་པས་བརྒྱ་འབུལ་མཛད་ཅིང༌། རྒྱལ་རིགས་ཟོལ་སྲས་ཀྱིས་གཙོས་པའི་འཇང་གི་འབུལ་སྐྱེལ་སོགས་མང་དུ་སླེབ། ཟླ་བ་གཉིས་པར་ཨོ་རྒྱན་བསྙེན་སྒྲུབ་ཀྱི་སྐོར་ལྗགས་ལུང་གསན་པའི་དབུ་ཚུགས་ཤིང༌། བར་སྐབས་རྗེ་བླ་མ་མཉེལ་བབ་ལྕི་བ་ཞིག་བྱུང་བར་སྐུ་རིམ་དང་བརྟན་བཞུགས་གནང་བས་བསྙུན་དངས་པའི་དགྱེས་སྤྲོའི་འབུལ་ནོད་རྒྱ་ཆེར་ང་མཛད། མཆོད་ཁང་ཆེན་མོའི་སྒོ་ཁང་གཟབས་བཅོས་དང་སྒོ་སྲུང་དཔལ་ལྷ་མོ་དང་རྒྱལ་ཆེན་བཞིའི་སྐུ་རྣམས་བཞེངས་པ་བརྩམ། ཡར་རྒྱབ་ནས་སྡེ་པ་མཆེད་སོགས་པས་འབུལ་ཆེན་བསྟར། ཧོར་སྨད་པས་ཡབ་སྲས་བྱང་དུ་སྤྱན་འདྲེན་གྱི་ཕོ་ཉ་རིམ་འབྱོར་བཞིན། ཆིབས་བསྒྱུར་ཏེ་འདམ་ཀོ་ཁྱིམ་དང༌། དཀར་པོ་སྒོ་ལ་སོགས་པར་ཕེབས་པ་ལ་དཔོན་ཀརྨ་དཔལ་སྡེ་རིས་དང་བཅས་པ་རྣམས་ཀྱིས་འབུལ་ཞབས་རྒྱ་ཆེར་བགྱིས་ཤིང༌། ཞལ་མཇལ་གསུང་ཐོས་ཀྱི་འབྲེལ་པ་སོགས་ཐབས་མཁས་ཐུགས་རྗེའི་ཕྲིན་ལས་ཀྱིས་སྐྱེ་བོ་མང་པོ་མངོན་མཐོ་དང་ངེས་ལེགས་ཀྱི་རྒྱུ་འབྲས་ལ་སྦྱོར་བར་མཛད་དེ། སླར་ཡངས་ཅན་དུ་ཕེབས་པ་ན། གཙང་རོང་དུས་གཟིངས་ཀྱི་དུམ་ལ་སྤྱན་འདྲེན་པ་འབྱོར་བས་དམ་གདམས་དུ་རྒྱལ་ཚབ་སྤྲུལ་སྐུ་རྫོང་བ་གནང༌། རྒྱལ་བ་ཉིད་མཚུར་ཕུ་དང༌། རྗེ་བླ་མ་གནས་ནང་དུ་ཕེབས། སླར་རྗེ་བླ་མའི་དྲུང་ནས་གནས་ནང་དུ་སྤྱན་དྲངས་ཏེ་ཞལ་རྒྱས་ཀྱི་བྱམས་ཁང་སྒོ་ཁང་གི་ལོགས་རིས་ཀྱི་རབ་གནས་གནང་ཞིང༌།

རྗེ་བླ་མས་གཞི་ལེན་གྱི་བསྙེན་བཀུར་འབུལ་དཔངས་བསྟོད་པ་དང༌། ཕར་ཡང་ལེགས་ཇའི་འབུལ་ནོད་གཟབས་པ་གནང༌། རེ་ཞིག་རྒྱལ་བ་ཉིད་མཚུར་ཕུར་ཕེབས། སླར་ཞལ་རྒྱས་ཀྱི་སྣང་རྩེ་དགའ་གྲོང་དུ་ཕེབས་ནས་ཆོས་གཞིས་པ་དང་ཤུན་ཞབས་དྲུང་ཡན་ཕྱིན་ལུགས་ལེགས་ཀྱི་བཀའ་གནང་བསྩལ། རྗེ་བླ་མ་ཐེལ་སོགས་སུ་སྤྱན་འདྲེན་བཞིན་ཕེབས། རྒྱལ་བ་ཉིད་མཚུར་ཕུར་ཕེབས་སྐབས་ནས་རྒྱལ་སྤྲུལ་པས་གཙང་ཕྱོགས་ཀྱི་ཆིངས་ལུགས་གྲུབ་ནས་སྡེ་པ་ལྷ་རྡོར་བ་མཆེད་ཀྱིས་སྤྱན་འདྲེན་ཞུ་ངོར་གཙང་ཕྱོགས་སུ་གདན་བཏེགས་ལམ་ནས་ལྷ་ཕུ་བ་སོགས་ཀྱིས་ཞབས་བསྙེན་རིམ་བཞིན། གསུང་རབ་གླིང་དུ་ཕེབས་ནས་ལོ་མཇུག་སྐུ་རིམ་དང་ལྕགས་སྦྲུལ་ལོ་སར་གནང༌། བསམ་རྩེར་ཕེབས་པར་རྟ་བསུ་སེར་སྦྲེང་སོགས་ཀྱི་བསུ་བཀོད་རྒྱ་ཆེར་བཅས་བསམ་རྩེ་ཀླུ་སྡིངས་སུ་གདན་ཕབ། དེར་སྨོན་ལམ་བཙུགས་པའི་བཅོ་ལྔར་རྒྱལ་བ་ཉིད་ཚོགས་སུ་ཕེབས་པའི་གསོ་སྦྱོང་གནང༌། དེ་ནས་རིམ་པས་ཚོམས་ཆེན་དུ་དཀར་དྲོ་གཟབས་ཤོམས་དང་འགྲོ་མགོན་འཕགས་པའི་ཐུགས་དམ་རྟེན་བདེ་མཆོག་དྲུག་ཅུ་རྩ་གཉིས་ཀྱི་དཀྱིལ་ཐང་ཧོར་དུས་ཀྱི་སྤྲས་ཐགས་འདོམ་འཁོར་གྱིས་གཙོས་པའི་འབུལ་ཆེན་རྒྱ་ཆེ་བ་བགྱིས་ཏེ་བསྔོ་བ་སྨོན་ལམ་གྱི་རྒྱས་འདེབས་པ་མཛད། བཀྲ་ཤིས་ལྷུན་པོ། ཆོས་སྡེ་བྲག་དམར་བ། གསེར་མདོག་ཅན་པ་རྣམས་ཀྱི་མཁན་སློབ་དང་དགེ་འདུན་རགས་རིམ་འབུལ་བ་དང་མཇལ་ཕྱག་ཏུ་བྱོན་པར་ཡང་སོ་སོའི་མོས་པ་དང་འཚམས་པའི་བཀའ་ཆོས་ཀྱི་འབྲེལ་པ་ཅི་རིགས་པ་གནང༌། གཞན་ཡང་དེར་འདུས་ཀྱི་སྐྱེ་བོ་ཇི་སྙེད་པ་མཐོང་ཐོས་དོན་ལྡན་དུ་མཛད་ནས། སླར་རྣམ་གླིང་དུ་ཕེབས་ཐོག་འཇང་རྒྱལ་བློན་སྤོ་འབོར་བའི་འབུལ་སྐྱེལ་འབྱོར་ཞིང༌། གྲྭ་ཚང་ཡན་ཕྱིན་སོགས་དེར་འཁོད་ཀུན་ཆོས་དང་ཟང་ཟིང་གི་བཀའ་དྲིན་ལེགས་ཁྱབ་མཛད་དེ། ལྷ་ཕུ་བ་དཔོན་བློན་སོགས་ནས་བཏེག་སྟེ་ཞབས་བསྙེན། དེ་ནས་རིམ་གྱིས་གཞུ་གྲུ་བཞིའི་གནས་མཇལ་དུ་ཕེབས་པར་བྲག་ལ་ཆིབས་པའི་ཞབས་རྗེས་བྱོན།

སླར་མགོ་ཐོན་ནས་བརྒྱུད་ཟླ་བ་བཞི་པར་བསུ་བའི་བཀོད་པ་དཔག་ཏུ་མེད་པ་དང་བཅས་གདན་ས་མཚུར་ཕུར་ཕེབས་ནས་མཆོད་ཁང་གོང་འོག་གི་མཁར་ལས་རྟེན་བཞེངས་འཕྲོས་མུས་རྣམས་ལ་གཟིགས་རྟོག་དང༌། ཏྲེ་སྤྲུལ་དཔོན་སློབ་ཀྱིས་ཨ་ས་རི་ཁྲོད་གཟིམ་ཁང་གསར་བཅོས་དངུལ་འབུམ་དང་བཅས་པར་རབ་གནས་མཛད། སྒྲུབ་སྡེ་སྐྱིད་མཚོ་གླིང་གསར་འདིངས་དང་གཟིམ་སྐྱིལ་སོགས་རིམ་པས་མཛད་དེ་བསམ་གཏན་ཡིད་འོང་གླིང་དུ་འདོགས་པ་གནང༌། མཆོད་གོང་གི་དབུ་རྩེ་དང༌། དངུལ་སྐུ་རྡོར་འཆང༌། རྒྱལ་ཆེན་སོགས་གྲུབ་པར་རྒྱལ་སྤྲུལ་ལ་རབ་ཏུ་གནས་པར་བཀའ་གནང་བསྩལ། སླར་ཡང་མཆོད་གོང་གཟབས་བཅོས་གཙང་ཁང་དུ་རྡོར་གདན་བྱང་ཆུབ་ཆེན་པོའི་སྐུ་ཚད་ཀྱི་སྟོན་པ་གཙོ་འཁོར་དང་དབུ་རྩེར་སྟོན་པ་རྡོར་འཆང་གི་དངུལ་སྐུ་བཞུགས་པ་སོགས་རྟེན་བརྟེན་པ་དང་བཅས་གྲུབ་པའི་རབ་གནས་སུ་རྗེ་བླ་མ་སྤྱན་འདྲེན་པར་གནང་ནས་བསུ་བའི་བཀོད་ཆེན་དང་བཅས་པས་འདུ་ཁང་ཆེན་མོར་གདན་འཛོམ་པ་ལ་རྗེ་བླ་མའི་ཞལ་སྔ་ནས་སྐུ་སྐྱོས་ཀྱི་འབུལ་ནོད་དཔངས་བསྟོད་མཛད་ཅིང༌། དེ་ནས་ཆུ་ཕོ་རྟ་ལོའི་ཆོ་འཕྲུལ་ཆེན་པོའི་ཐོག་མཚུར་གནས་ཡངས་ཅན་རྣམས་ཀྱི་དགེ་འདུན་མང་བསྡུས་ཀྱིས་དཔལ་དུས་ཀྱི་འཁོར་ལོ་སོགས་རྒྱུད་སྡེ་མང་པོའི་ཆོག་གྲྭ་དང༌། དགེ་འདུན་ཟུར་རི་དང་ཅོག་གྲྭའི་བདེ་མཆོག་པ་རྣམས་ཀྱི་དབུར་རྗེ་བླ་མ་བཞུགས་པས་རབ་ཏུ་གནས་པ་ལེགས་པར་གནང་བའི་རྗེས་དགའ་སྟོན་གྱི་ཚེ་རྡོ་རྗེ་སློབ་དཔོན་གྱི་ཡོན་དུ་གསེར་ཞོ་བརྒྱ་དངུལ་སྲང་བརྒྱས་གཙོས་པའི་འབུལ་ཆེན་དང༌། རྗེ་བླ་མའི་ཕྱག་ནས་ཀྱང་རྟེན་བཞེངས་ཀྱི་ལེགས་ཇའི་འབུལ་ནོད་དཔངས་བསྟོད་པ་གནང༌། ཁམས་ནས་ཚེར་ལུང་སྐུ་སྐྱེ་འབུལ་སྐྱེལ་དུ་འབྱོར་ཞིང༌། འབྲི་ཁུང་ཁང་ཐོག་ནང་འཁྲོགས་པའི་དུམ་ལ་གདན་འདྲེན་བྱུང་བར་བཀའ་གྲོས་ཐོག་ནས་མདོ་རྒྱུད་པ་དཔོན་གཡོག་སྔ་འགྲོས་སུ་གནང༌། རིམ་པས་རྒྱལ་བ་ཉིད་དཔོན་སློབ་ཀྱང་གདན་བཏེགས་ནས།

བཞུགས་སྒར་ཚལ་སྤྲོར་ཕེབས་ཏེ་ཞག་ཤས་བཞུགས་སྐབས། འཇང་དུ་རྒྱལ་པོས་བཀའ་འགྱུར་གསར་བཞེངས་བགྱིས་པ་ལ་ཕྱག་ནས་གནང་བ་ཕོ་བྲང་དུ་ཕེབས་པས་རྒྱལ་བློན་འབངས་བཅས་མི་ཕྱེད་པའི་དད་པ་དང་དགའ་སྤྲོ་དཔག་མེད་ཐོབ་པར་གྱུར་ཟེར། དེ་ནས་ནང་སོས་ཁང་ཐོག་བར་ཆིངས་ཐོན་པས་རེ་ཞིག་སྒར་ཆེན་ཕེབས་མ་དགོས་པར་སླར་མཚུར་ཕུ་ཉིད་དུ་ཕེབས་ཤིང༌། ནམ་བཀྲས་པ་ལ་མཆོད་གོང་གི་ཁྱམས་སུ་གནས་བརྟན་བཅུ་དྲུག་གི་ལོགས་བྲིས་བགྱིད་དུ་བཅུག །གནས་ནང་བྱམས་ཁང་ཁྱམས་ཀྱི་ལོགས་བྲིས་རྣམས་རྗེ་བླ་མའི་ཞལ་སྔ་ནས་ལེགས་པར་གྲུབ་པའི་རབ་གནས་སུ་བསུ་བའི་བཀོད་པ་ཆེན་པོས་སྤྱན་དྲངས་ཏེ་ཕེབས། ཕན་ཚུན་འབུལ་སྐྱེལ་གྱ་ནོམ་པའི་དགའ་སྟོན་དང་ཕྱག་ནས་མཛད་ཅིང༌། སླར་མཚུར་ཕུར་ཕེབས་ནས་ལྷོ་སྟོད་པས་ཡབ་སྲས་ལྷན་ཅིག་སྤྱན་འདྲེན་ཞུས་ངོར་རིམ་པས་ཕེབས་ལམ་རྣམས་སུ་འབུལ་མཆོད་ཀྱིས་ཞབས་བསྙེན་རིམ་བཞིན། མཁའ་རོའི་གནས་གཟིགས་ཀྱང་མཛད། ཞྭ་མདར་བྱང་བདག་པོ་བཀྲ་ཤིས་སྟོབས་རྒྱས་བྱོན་ནས་མཇལ་ཕྱག་དང་འབུལ་བ་སོགས་མཛད། དེ་ནས་ལྷོ་སྟོད་པ་དཔོན་གཡོག་སྡེ་དགོན་རྣམས་ཀྱིས་བསུ་བཀོད་རྒྱ་ཆེར་བཅས་མོན་ཐང་གནས་སུ་གདན་ཕེབས་པར་རིམ་གྲོ་དང་བསྙེན་བཀུར་ཞུས་ཏེ་བཞུགས་རིང༌། ཨོཌྱན་བསྙེན་སྒྲུབ་ལྗགས་ལུང་འཕྲོ་མུས། ཞང་གི་བཀའ་འབུམ། ཁྲོ་ཕུ་བརྒྱ་རྩ། ཡང་དགོན་བཀའ་འབུམ་རྣམས་ཀྱི་ལྗགས་ལུང་གསན། སྲས་མཁར་དགྱེས་རྡོར་ཕོ་བྲང་དུ་ཕེབས་ནས་སྐུ་གསུམ་ངོ་སྤྲོད་ཉམས་ཁྲིད་དུ་གསན། གནམ་སྟོང་ལ་གཞི་བྱེས་ཀྱི་དགེ་སློང་གི་དགེ་འདུན་གྲངས་མང་པོའི་ཚོགས་སུ་ཡབ་སྲས་ཞལ་རྒྱས་ཀྱིས་ཕེབས་ནས་གསོ་སྦྱོང་གནང༌། སྐབས་དེར་རྗེ་བླ་མ་དཔོན་སློབ་མོན་ཡུལ་དུ་སྤྱན་དྲངས་ནས་སྐོར་ཙམ་ཕེབས་སོང༌། རྒྱལ་བ་ཉིད་ཀྱང་སྤེལ་ཆུང་བས་ཆོས་རྫོང་དུ་སྤྱན་དྲངས་ནས་བསྟི་སྟང་ཆེར་བགྱིས། སླར་སྲས་སུ་ཡབ་སྲས་ཞལ་རྒྱས་ནས་རེ་ཞིག་བཞུགས། 

དེ་ནས་ཚུར་ཕྱགས་བཏེགས་སྟེ། རྗེ་བླ་མ་དཔོན་སློབ་དགུན་བཞུགས་ལྷོ་སྟོད་དུ་གནང་རྒྱུ་དང༌། ཅུང་ཟད་བསྙུན་པའང་དངས་སྐབས་ནས་སྒར་ཆེན་སྔོན་དུ་སྨན་ཐང་བརྒྱུད། འབྲོག་སྨད་རོམ་པོར་ཆུ་མོ་ལུག་ལོའི་ལོ་སར་གནང་ཞིང༌། ཡུལ་གྲུ་དེ་དག་གི་སྡེ་དགོན་ཇི་སྙེད་པས་དད་འབྱོར་དཔག་མེད་བསྒྲུབ་ཅིང༌། རིམ་པས་ཕེབས་ཏེ། དོལ་མདར་ཡར་རྒྱབ་པའི་འབུལ་ཞབས་ཀྱི་ཡུན་རིང་བཏེགས། ཚོགས་དགེ་འདུན་སྒང་གི་མཁན་ཆེན་དང༌། དགེ་འདུན་འཕགས་སྡེ་དང༌། སྔགས་གྲྭ་བ་སོགས་པར་ཆོས་སྦྱིན་ཅི་རིགས་པ་དང༌། སྐྱེ་བོ་གཞན་ལའང་ཞལ་མཇལ་གསུང་ཆོས་ཀྱི་ལེགས་ཁྱབ་བསྩལ་ཞིང༌། འཕྲང་པོ་དང་འཇང་ཆུ་སྨྱུག་བཟང་རྣམས་རིམ་བརྒྱུད་ཀྱིས་མཚུར་ཕུར་ཕེབས་ཤིང༌། སོག་ཡུལ་ནས་སྟོང་ནག་ཆུ་འཕུར་བ་སྤུན་སོགས་འབྱོར་བས། རྒྱལ་པོ་དལ་ཇིང་གི་ཞུ་ལན་དང་བཅས་པའི་འབུལ་ཆེན་བགྱིས། བདེ་ཆེན་ནས་དྲུང་ནས་དཔལ་འབྱོར་བས་ཚལ་སྤྲོར་སྤྱན་དྲངས་ཏེ་འབུལ་མཆོད་ཆེར་བགྱིས། བྱིན་རླབས་སོགས་བློ་ཁ་ཚིམ་པར་བསྩལ། སླར་མཚུར་ཕུར་ཕེབས་ཏེ། མཆོད་གོང་ཏྲེ་པོའི་ལས་ཚན་གྱིས་འཛིན་པ་དགེ་སློང་བཞི་སྡེ་རྣམས་ལ་རྩིས་སྤྲོད་གནང་ཞིང༌། སྣང་རྩེ་རིག་འཛིན་པ་གཤེགས་པའི་རྗེས་སྒྲུབ་ཏུ་དབོན་ཀར་བསྟན་པས་བདེ་ཆེན་དུ་སྤྱན་དྲངས་ཏེ་བསྔོ་བ་སྨོན་ལམ་གྱི་རྟེན་རྒྱ་ཆེ་བ་དང༌། སྒར་ཆོས་སྡེ་རྣམས་ལའང་མང་ཇ་འགྱེད་བཅས་སོགས་བསྙེན་བཀུར་གྱ་ནོམ་པ་ཞུས། དེ་ནས་གདན་ས་ཉིད་དུ་ཕེབས་སྐབས་རྗེ་བླ་མ་མཆོག་སྐུ་བྲོ་ལ་བརྟེན་པའི་སྐུ་ཁམས་བདེ་རྒྱུ་མེད་པ་ཞིག་ལ་ལྷོ་སྟོད་ནས་དོལ་མདར་ཕེབས་པའི་ཞུ་འཕྲོད་འབྱོར་བས་བརྟན་བཞུགས་འབུལ་མི་གནང༌། རིམ་པས་ཕྱག་མཛོད་ནས་གཞི་བྱེས་རི་ཀླུང་ཀུན་ལ་མང་ཇ་འབུལ་འགྱེད་རིམ་འབྱོར་ལྟར་འདུ་ཁང་ཆེན་མོར་ཚོགས་དབུར་ཕེབས་ཏེ། ཐམས་ཅད་ཀྱི་འདུན་པ་རྩེ་གཅིག་པས་སྐུ་རིམ་བརྟན་བཞུགས་དྲག་ཏུ་བསྒྲུབས་ཤིང༌། སྐུ་གཞོགས་སུའང་ སྔ་མགྱོགས་རྣམ་འཇོམས་སྒྲོལ་དཀར་གྱི་ཁྲུས་ཆབ་དང་བཅས་པའི་བརྟན་བཞུགས་འབུལ་

མི་དང༌། དེ་ནས་རྒྱལ་བ་ཉིད་ཀྱང་དགེ་བའི་བཤེས་གཉེན་གྱི་སྐུའི་རིམ་གྲོ་དང༌། སྲི་ཞུར་ཆིབས་རགས་ཧྲག་བསྡུས་ཀྱིས་ཕེབས་ཏེ། རྣམ་སྲས་ཕོ་བྲང་དུ་སྐུ་མཚམས་ཀྱི་ཁོག་ཏུ་ཞལ་རྒྱས་པར་མཇལ་སྐྱེས་བཟང་པོ་དང་བརྟན་བཞུགས་འབུལ་བ་གནང༌། ཚུར་ཡང་མཇལ་སྐྱེས་དང་གསོལ་ཇ་བཞི་ལྔའི་བར་གསུང་གླེང་དང་དགྱེས་དགྱེས་དཔག་ཏུ་མེད་པ་གནང༌། དེ་ནས་ཉིན་རི་བཞིན་དང་སྐབས་སུ་གནང་ཆ་ཅགས་ཀྱིས་སྐུ་གཞོགས་སུ་ཕེབས་ནས་མཇལ་འཛོམ་གསུང་གླེང་གནང་ཞིང་བརྟན་བཞུགས་འབུལ་བ་དང༌། སྒར་མང་ཆོས་སྡེ་གཞི་བྱེས་ལ་སྐུ་རིམ་གྱི་མང་ཇ་རྣམ་གཞག་ཚོགས་འགྱེད་རྒྱ་ཆེ་བ་གནང་སྟེ། གསུང་སྒྲོགས་ལ་སོགས་པའི་སྐུ་རིམ་དར་དྲག་ཏུ་སྒྲུབ་པ་གནང་ཡང་སྐུ་ཁམས་དངས་བསྐྱེད་མེད་པའི་ཚུལ་བསྟན་ཏེ་རྗེ་བླ་མ་དེ་ཉིད་དགུང་ལོ་ལྔ་བཅུ་རྩ་དགུ་པ་ཆུ་མོ་ལུག་ལོ་གྲོ་བཞིན་གྱི་ཟླ་བའི་ཉེར་གསུམ་ལ་སྐུ་མྱ་ངན་ལས་འདའ་བའི་ཚུལ་བསྟན་པས། སྐུ་གདུང་རིན་པོ་ཆེ་དྲི་བཟང་གིས་བགོས་པའི་དར་ཟབ་དང་རས་ཟུང་གིས་དཀྲི་བ་ལ་སོགས་པའི་བཀུར་སྟི་དང་ཕྱག་མཆོད་མཛད་དེ། གསང་ཁོག་ནས་ཡངས་ཅན་དུ་སྤྱན་འདྲེན་པ་དང༌། གསང་བརྟོལ་དང་བསྟུན་སྒར་ཆོས་སྡེ་རྣམས་སུ་སྤྲུལ་སྐུ་མྱུར་འབྱོན་གྱི་གསོལ་འདེབས་འཛུགས་པ། སྐུ་མཆོད་ཐོག་མའི་མང་བསྐོལ་སོགས་གནང་སྡེ། ལེགས་གླིང་ནས་གདན་བཏེགས། ཡངས་ཅན་དུ་ཕེབས། གདུང་མཇལ་དང་ཕྱག་མཆོད་རྒྱས་པར་གནང་ཞིང༌། ཡངས། མཚུར། གནས་ནང༌། ཟུར་རི། ཅོག་གྲྭ་སོགས་གཞི་བྱེས་ཀྱི་དགེ་འདུན་མང་པོས་མཆོད་འབུལ་གྱི་ཆོག་མང་འཛུགས་པ་དང༌། དེ་ནས་རིམ་པས་རྒྱལ་བ་ཉིད་མགོན་དུ་བཞུགས་ནས་ཕྱག་རྫས་ཀྱི་དངོས་པོ་ཕལ་ཆེ་བ་ཕྱོགས་མཐའི་གདུང་འབུལ་རྣམས་དང་བཅས་རྗེ་གོང་མ་རྣམས་ཀྱི་དགོངས་རྫོགས་ཀྱི་དེབ་བཞིན་དབུས་གཙང་ལ་སྟོད་དྭགས་ཀོང་ཡན་ཕྱིན་གྱི་དགེ་འདུན་ཕྱོགས་དང་རིས་སུ་མ་ཆད་པ་ཀུན་ལ། མང་ཇ་སྤྱི་འགྱེད་བླ་སློབ་རྣམས་ལ་མཆོད་བསྔོའི་རྟེན་གྱི་རྣམ་གཞག་དང༌།

ལྷ་སའི་ཇོ་བོ་རིན་པོ་ཆེའི་དྲུང་དུ་གསེར་ཞོ་ཕྱེད་དང་ཉིས་བརྒྱ་ལས་གྲུབ་པའི་མཎྜལ་གྱིས་གཙོས་རྟེན་གསུམ་རྣམས་ལ་མཆོད་སྤྲིན་གྱི་དངོས་པོ་རྒྱ་ཆེར་བསྩལ་ཞིང༌། ཕྱག་དཔེ་རྟེན་མཆོད་སོགས་སྤྲུལ་པའི་སྐུ་ཕྱི་མའི་སྐུའི་ཉེར་སྤྱད་དུ་འོས་པ་འགའ་ཤས་བཀའ་རྒྱའི་ཚུལ་དུ་ཡང་འཇོག་པ་གནང༌། དེ་དག་གི་སྐབས་སུ་རྒྱལ་བ་ཉིད་ཀྱི་ཕྱག་ནས་ཀྱང་མཆོད་འབུལ་གྱི་ཆོ་ག་བ་རྣམས་ལ་མང་ཇ་རྣམ་གཞག་སོགས་གཞན་ཡང་དགོངས་པ་རྫོགས་ཐབས་རྒྱ་ཆེར་བསྒྲུབས་པ་མཛད་ཅིང༌། ཟླ་བ་བཅུ་པའི་ཚེས་གཉིས་ལ་གདུང་ཆོག་གྲོལ་བའི་སེར་འདུའི་གྲྭར་དབུར་ཀླུ་སྡིངས་སུ་ཕེབས་པ་ལ། ཕྱག་མཛོད་གཞི་བྱེས་ནས་མཆོད་བསྔོ་རྟེན་གྱི་འབུལ་འགོས་སུ་དངོས་བདོག་མང་དུ་བསྟར་ཞིང༌། དགེ་འདུན་སྤྱི་ལ་ཆོག་ཡོན་དཔངས་བསྟོད། བླ་སློབ་དཔོན་རྣམས་ལ་རྣམ་གཞག་དང་བཅས་པ་ཕུལ་ཞིང་མཆོད་བསྔོ་རྒྱས་པར་གནང༌། དེ་ནས་སྐུ་གདུང་གི་མཆོད་རྟེན་རིན་པོ་ཆེ་བཞེངས་པའི་རྒྱུ་དང་འབད་པ་གང་ཅིའི་ཐུགས་ཁུར་རྒྱལ་བ་ཉིད་ནས་བཞེས་པའི་ཕྱག་གཡོག་ལག་ལེན་པ་ཁ་དཀར་དབོན་གཟིམ་དཔོན་པས་བགྱིས་ཤིང༌། བཀོད་པ་དང་མགོ་ལུང་བཟོ་རིག་པ་ནམ་བཀྲས་སོགས་སྤྲེལ་པོར་བཀས་བཀོས་ཏེ་འཛུགས་སྟོན་གནང་ནས་ནར་མའི་ཡོ་བྱད་དང་མཐུན་རྐྱེན་སྦྱར་ཏེ། བལ་པོ་བདུན་སོགས་ཀྱིས་བདེ་ཆེན་དུ་བཟོ་གྲ་བཙུགས་ཤིང༌། དངུལ་གདུང་བཞུགས་ཡུལ་མཁར་ལས་ཀྱི་ཞལ་ཏའང་གནང༌། དེ་ནས་ཡངས་ཅན་ནས་གདན་བཏེགས། བདེ་ཆེན་ཚལ་སྤྲོ་སོགས་སུ་ཞབས་ཏོག་བསྙེན་བཀུར་བཅས་མཚུར་ཕུར་ཕེབས། རིམ་པས་ལོ་མཇུག་སྐུ་རིམ་དང༌། ཤིང་ཕོ་སྤྲེའུ་ལོ་སར་གནང༌། མཆོད་གོང་འདུ་ཁང་ལོགས་བྲིས་སོགས་པར་རབ་གནས་མཛད། སོག་ཡུལ་ནས་འབྲས་སྤུངས་ཆོས་རྗེ་དང༌། རྒྱལ་པོ་ཨ་དཔལ་གྱི་ཞུ་ཕྲིན་དང་མི་སྣ། འཇང་རྒྱལ་བློན་གྱིས་འབུལ་སྐྱེལ་གཏོས་ཆེ་བ། ཡང་རི་བ་ཁམས་ནས་བྱོན་པ་རྣམས་རིམ་འབྱོར་སོ་སོའི་འབུལ་ཆེན་བགྱིས། དེ་ནས་ཧོར་དཔོན་ཀརྨ་དཔལ་དུས་ལས་འདས་པའི་འདྲེན་དཔོན་དོན་དུ་སྤྱན་འདྲེན་ནན་གྱིས་འབྱོར་པ་བཞིན་གདན་བཏེག་སྟེ།

ཡངས་ཅན་དུ་རྗེ་བླ་མའི་སྐུ་གདུང་རིན་པོ་ཆེར་ཕྱག་མཆོད་སྨོན་ལམ་གནང་ནས་རིམ་པས་ཕེབས་པའི་ལམ་བར་དུ་དཔོན་ཚང་དང་སྟག་ལུང་ཆོས་རྗེ་མཆེད་ཀྱང་འདྲེན་དོན་དུ་ཕེབས་པའི་ཇ་འདྲེན་སོགས་པ་འབྱོར་བ་དང་བཅས་རུ་བ་སྤར་སྒམ་མདར་ཡོད་པར་ཕེབས་པ་ལ་དཔོན་ཚང་ནས་སྒར་ཆོས་སྡེ་དང་བཅས་པར་གསོལ་ཕོག་སོགས་ནར་མའི་ཞབས་ཏོག་བྱང་བཞུས་བསྔོ་རྟེན་གྱི་འབུལ་བ་གཏོས་ཆེ་བ་གྲངས་མང་དུ་བགྱིས་པ་དང༌། བྱང་རིས་ཀྱི་སྐྱེ་བོ་མང་དུ་ཚོགས་པས་ཀྱང་འབུལ་ཞབས་དཔངས་བསྟོད་ཅིང་ཀུན་ལ་འཕྲལ་ཡུན་དུ་བདེ་ལེགས་འབྱུང་བའི་ཐུགས་རྗེའི་འཇུག་པ་རྒྱ་ཆེར་བསྩལ་ཞིང༌། སྟག་ལུང་ཆོས་རྗེ་མཆེད་ཀྱང་འབུལ་མཆོད་བཅས་གུས་འདུད་དུ་བྱོན། འབལ་རོམ་གནས་མཇལ་བཅས་གནང་ནས་གདན་བཏེག་སྟེ། འདམ་དུ་དཔོན་ཚང་སྟོད་པས་བསྙེན་བཀུར་ཞུས་ནས། ཡང་སྟག་ལུང་ཆོས་རྗེ་མཆེད་ཐང་འབྲོག་ཏུ་ཕེབས་པས་གཞི་ལེན་གྱི་ཞབས་ཏོག་དང་འབུལ་དཔངས་བསྟོད་པ་མཛད། རྒྱལ་བ་འབྲོམ་དང་དཔལ་མཁའ་སྤྱོད་པ་བལྟམས་པའི་ས་དང༌། ཕུ་ཆུང་བའི་སྒྲུབ་གནས་རྣམས་ཀྱི་གནས་མཇལ་མཛད་ཚེ། རྒྱལ་བ་ཞྭ་དམར་ཅོད་པན་འཛིན་པའི་དུས་གསུམ་གྱི་རྣམ་ཐར་ཇི་སྙེད་པ་ཐམས་ཅད་གསལ་བར་མཁྱེན་ཅིང་གཟིགས། དེ་ནས་གླང་གདོང་གི་གུ་རུའི་སྒྲུབ་ཕུག་ལ་སོགས་པའི་གནས་མཇལ་མཛད་ནས་ཡངས་ཅན་དུ་ཕེབས་པ་ན་ལྷོ་བྲག་ནས་སྤྲུལ་སྐུ་དཔོན་སློབ་ཞབས་དྲུང་དུ་བྱོན་པས་རྗེ་བླ་མའི་དགོངས་རྫོགས་ཀྱི་གདུང་འབུལ་དང༌། རྒྱལ་བ་ཉིད་ཚོགས་དབུར་སྤྱན་དྲངས་པའི་མང་ཇ་འགྱེད་རྣམ་གཞག་དང་བཅས་པ་མཛད། དེར་གདུང་མཇལ་ཕྱག་མཆོད་སྨོན་ལམ་སོགས་གནང་ནས་བསིལ་སྣར་ཆབ་ཚན་ལ་ཕེབས་ཐོག་ཞོ་ནགས་ནས་རྗེ་བླ་མའི་དགོངས་རྫོགས་སུ་དམིགས་པའི་འབུལ་སྐྱེལ་འབྱོར། སྟག་ལུང་ཆོས་རྗེ་རྩེ་པའི་ཞུ་ཕྲིན་རྗེ་བླ་མའི་དགོངས་རྫོགས་སུ་དམིགས་པའི་འབུལ་ནོད་དང་བཅས་པའང་འབྱོར། དེ་ནས་ཟབ་ཕུའི་གནས་མཇལ་དུ་ཕེབས། འོ་ཡུག་སྡིང་མའི་སྒྲུབ་ཆུ་སོགས་ཀྱང་མཇལ།

ཕེབས་ལམ་གྱི་གཏེར་ལུང་རྣམས་རིམ་པས་མཇལ་བ་མཛད་ནས། ཟབ་ཕུ་མཐིལ་དུ་ཕེབས། ལྷ་ཕུ་བས་ཕེབས་བསུ་ཐབ་འཛིན་ནར་མའི་ཞབས་ཏོག་རྒྱས་པར་ཞུས་ཏེ་གནས་གཟིགས་ཞིང་པར་མཛད་དེ། ཚེས་བཅུའི་མཆོད་པ་རྒྱས་པར་གནང་བའི་ཚེ་ལྷོ་སྟོད་ནས་སྡེ་པ་ཚོས་ཉེ་བར་བསྐུལ་བའི་རྐྱེན་གྱིས་གུ་རུ་ལྷ་ཁང་བས་ཆོས་དབང་གི་གཏེར་སྐལ་གྱི་པདྨ་གུ་རུ་འབུལ་དུ་མངགས་པ་འབྱོར་བའི་རྟེན་འབྲེལ་ལེགས་ཚོགས་སུ་གྱུར་པས་དགྱེས་པ་ཆེན་པོས་གསོལ་འདེབས་བསམ་པ་ལྷུན་གྲུབ་མ་ཡང་འཛུགས་པ་གནང༌། དེ་ནས་ལྷ་ཕུ་བས་ཞབས་བསྙེན་ཞིང༌། དགྲ་འདུལ་སྤང་དུ་བཞུགས་སྐབས་གུ་རུ་ལྷ་ཁང་པར་རྟེན་ཚབ་པདྨ་གུ་རུའི་འདྲ་བཤུས་རྟེན་འདམ་ལས་གྲུབ་པ་ཕྱག་བཟོར་མཛད་ནས་གནང་ཞིང༌། རིམ་པར་ཕེབས། ཇོ་མོ་གངས་ཀྱི་གནས་གཟིགས་དང་ཡངས་ཅན་དུ་དངུལ་གདུང་བཞུགས་པའི་མཁར་ལས་ལ་གཟིགས་རྟོག་སྐུ་གདུང་མཇལ་མཆོད་སོགས་གནང་ནས་མཚུར་ཕུར་ཕེབས་ཐོག །སྤོ་བོ་བའི་འབུལ་སྐྱེལ་དང་ཤུན་ཞབས་དྲུང་སོགས་ཀྱི་འབུལ་ཆེན་བཅས་ལྷགས། བར་སྐབས་གཞུ་གྲུ་བཞིའི་དགོན་པར་ཕེབས་ཏེ་མཁའ་ཕུག་ཏུ་ཕག་མོ་སྒྲོལ་དཀར་ཕྱག་རྡོར་རྣམས་ཀྱི་སྒྲུབ་པའི་སྐུ་མཚམས་ཞག་ཤས་ཞིག་གནང་ཞིང༌། ཟླ་བ་བདུན་པའི་ཉེར་གསུམ་རྗེ་བླ་མའི་སྐུ་མཆོད་ཆེན་མོའི་ཐོག་ཡངས་ཅན་དུ་སྐུ་གདུང་རིན་པོ་ཆེའི་ཐོག་དྲངས་རྟེན་གསུམ་རྣམས་ལ་མཆོད་འབུལ། དགེ་འདུན་རྣམས་ལ་ཆོག་མང་གི་ཆ་རྐྱེན་སོགས་བསྩལ་ཞིང༌། སྒར་གྱི་ཆོས་སྡེ་རྣམས་སུ་ཡང་ཚོགས་མང་དུ་སྒར་པ་རྣམས་ལ་ཇ་སོགས་འགྱེད་ཆེན་བསྩལ། དེ་ནས་སླར་གདན་ས་ཉིད་དུ་ཕེབས་ནས་བསམ་གླིང་དུ་སྒྲོལ་དཀར་གྱི་ལྗགས་བསྙེན་འཕྲོ་མུས་དང༌། མགོན་པོའི་སྒྲུབ་པའི་སྐུ་མཚམས་ལ་བཞུགས་ཤིང༌། དངུལ་གདུང་རྟེན་དང་བརྟེན་པ་དང་བཅས་བཞེངས་པའི་སྒང་སྟོན་རྣམ་གཞག་དང་བཅས་རྒྱ་ཆེར་བསྩལ། སྐུ་མཚམས་གྲོལ་ནས་གཙུག་ལག་ཁང་དུ་ཕེབས་པ་ན། གླིང་ཟུར་མང་རྒྱལ་རོང་པ་སོགས་ཁམས་ཕྱོགས་ཀྱི་འབུལ་སྐྱེལ་མང་དུ་འབྱོར་བར་སོ་སོར་ཆོས་སྦྱིན་ཅི་རིགས་པའང་བསྩལ།

རྗེ་དཔའ་བོའི་སྤྲུལ་སྐུ་དང་མཚུར་ཕུ་རིན་པོ་ཆེས་གཙོས་པའི་དོན་གཉེར་མང་པོར་ཁྲོ་ཕུ་བརྒྱ་རྩ་དང་མི་བསྐྱོད་རྗེའི་བཀའ་འབུམ་དགོངས་གཅིག་འགྲེལ་ཆེན་སོགས་ཀྱི་ལྗགས་ལུང་གནང་ཞིང༌། བསྐང་བ་ཁང་དུ་རྟེན་གཏོར་འཛུགས་པ་གནང༌། དེ་ནས་རིམ་པས་ཤིང་མོ་བྱ་ལོའི་ལོ་སར་སྨོན་ལམ་བཅས་གནང་སྟེ། སྟག་ལུང་ནས་དཔོན་ངག་བསོད་པ་ཁྲིར་ཕེབས་པ་ལ་ལེགས་སྐྱེས་ཤིས་བརྗོད་དང༌། རིན་པོ་ཆེ་མ་ཆེན་ཁམས་ཕྱོགས་ལ་ཐེགས་པར་གཤེགས་སྐྱེས་ཀྱི་གནང་ཆ་མི་སྣ་བཅས་གནང་ཞིང༌། འཇང་དང་སྤོ་འབོར་བའི་སྤྱན་འདྲེན་འབུལ་སྐྱེལ་བ་མང་དུ་ལྷགས། དགེ་ཚུལ་བསྒྲུབ་པ་ལ་སོགས་པའི་མཁན་པོའི་བྱ་བ་ཡང་རིམ་པས་མཛད། རྒྱལ་སྤྲུལ་ལ་མཚུར་ཕུའི་ཕྱི་རྒྱའི་ཁུར་ལེན་བགྱིད་དགོས་པའི་བཀའ་སྩལ་དང༌། ཁམས་ཕྱོགས་སུ་ལྷོ་རོང་ནང་སོ་དང་ཟུར་མང་སྐུ་སྐྱེ་ལ་ཡང་སོ་སོར་ཀྭན་ཇ་གུ་ཤྲིའི་ལས་ཀ་དང་བཅས་གནང༌། དེ་སྐབས་ལྷ་ཕུ་བར་གཙང་ཕྱོགས་བདེ་གཟར་གྱི་ནང་ལྷུང་བར་བརྟེན་སྤྱན་འདྲེན་ནན་འབྱོར་པའི་ཞུ་ངོ་བཞིན་ཕེབས་ནས། བཀའ་སྩལ་གནང་བ་དང་དུ་བླངས་ཏེ་ཕན་ཚུན་གནོད་མེད་ཀྱི་གཏན་ཆིངས་ལ་འཁོད། དེར་དགའ་གདོང་གྲྭ་ཚང་བ་རྣམས་ཕྱག་འབུལ་དུ་འབྱོར་བའི་གསར་བུ་བ་རྣམས་ལ་དགེ་ཚུལ་གྱི་བསླབ་པ་དང༌། ཀུན་ལ་བཅའ་ཡིག་ཀྱང་གནང་སྟཻ་གདན་སར་ཆིབས་བསྒྱུར་བའི་ཕེབས་ལམ་བྲ་སྐོར་ནས་ཐབ་འཛིན་ཚོགས་འཁོར་དང་བཅས་རྒྱལ་བ་གོང་མར་གྲུབ་ཆེན་གླིང་རས་ཞལ་གཟིགས་པའི་མཆིལ་ཕུ་ཡང་ཞབས་ཀྱིས་བཅགས་ཤིང༌། ཡངས་ཅན་དུ་དངུལ་གདུང་བཞུགས་ཡུལ་གྱི་ཤིང་རྩི་ལོགས་བྲིས་པ་རྣམས་ལ་སྒང་སྟོན་དང༌། རྣམ་གཞག་སོགས་སྩལ་ཏེ། གདན་སར་ཕེབས་ནས་བདེ་ཆེན་དུ་བལ་པོ་རྣམས་ལ་གསེར་སྟོན་རྣམ་གཞག་དང་བཅས་པ་གནང་ཞིང༌། གོས་སྐུ་ཁམས་གསུམ་མཛེས་རྒྱན་གྱི་བཟོ་མགོ་འཛུགས་པའི་སྟ་གོན་གནང་སྟེ་རིམ་པས་བཟོ་བཀོད་དང་མགོ་ལུང་སྐུ་རྒྱུ་རྩིས་སྤྲོད་སོགས་གནང་ནས་བླ་གཡེ་ཆེན་མོར་རྒྱབ་རས་ལ་སྟོན་པའི་སྐུ་བརྙན་སྐྱ་རིས་ཀྱི་ཚང་ཐིག་གནང་བའི་ཚེ་འཇའ་འོད་སྣ་ལྔ་ལྷ་སའི་ཐད་ཀྱི་ནམ་མཁའ་དང༌།

ཤར་གྱི་ཐུབ་པ་རང་བྱོན་གཉིས་སྤྲེལ་བའི་མུ་ལ་འཇའ་འོད་དེ་ཉིད་ཚངས་ཐིག་གི་སྟེང་དུ་ཟུག་པའི་ལྟས་ཁྱད་པར་ཅན་ཡང་བྱུང༌། དེའི་ཚེ། གཙང་རོང་ཞོད་འཇགས་ཀྱི་སླད་དུ་གཞིས་ཀ་རིན་སྤུངས་ནས་སྤྱན་འདྲེན་ནར་མར་འབྱོར་བ་ལ་བརྟེན་གདན་བསྐྱོད་དེ། བདེ་སྐྱིད་གླིང་ནས་ས་སྐྱོང་ངག་དབང་འཇིག་རྟེན་དབང་ཕྱུག་ཡབ་སྲས་རྣམས་ཀྱིས་བསུ་བའི་བཀོད་པ་ཁྱད་པར་དུ་འཕགས་པས་སྤྱན་དྲངས་ཏེ། ཐོག་མར་ར་ལྔར་གདན་ཕབ་པ་ལས་རྡོ་གཅལ་གྱི་ངོས་ལ་ཞབས་རྗེས་གསལ་པོར་བྱོན་པ་ཕྱིས་ཀྱང་ཕོ་བྲང་ཆེན་མོའི་མཆོད་གྲལ་དུ་བཞུགས། དེ་ནས་ཞལ་ངོ་རྣམས་ལ་ཇི་ལྟར་བཞེད་པའི་དབང་ཆོས་ཐུགས་ཀ་ཚིམ་པ་གནང་ཞིང༌། གཙང་པ་དང་ཐོབ་རྒྱལ་བར་ཞོད་འཇགས་དང་ས་འབྱེད་སོགས་ཀྱི་བཀའ་སྩལ་གྱི་མི་སྣ་གནང་བར་སོ་སོ་ནས་སྤྱི་བོས་བླངས་པའི་དན་བཞག་དང༌། སྐུ་ངོར་ས་འབྱེད་ཀྱང་ཅི་རིགས་པ་ཕུལ། དེ་ནས་མིའི་དབང་པོས་གསོལ་བཏབ་ངོར། ཆོས་སྐྱོང་གི་བསྐང་སྒྲུབ་རྒྱས་པ་ཡང་གནང་ནས། ཕོ་བྲང་རིན་སྤུངས་ཉིད་དུའང་སྤྱན་དྲངས་ཏེ། གཞུའི་འབྲོང་དཀར་རྫོང་ལ་གཏོགས་པ་རྣམས་ལྷ་འབངས་སུ་འབུལ་བ་སོགས་འབུལ་བ་དང་བསྙེན་བཀུར་བླ་ན་མེད་པས་མཆོད་ཅིང་རྒྱལ་བ་ཉིད་ནས་ཀྱང་རྒྱལ་སྲིད་ཀྱི་རྟེན་འབྲེལ་ལ་དགོངས་པའི་དབང་ལུང་ཅི་རིགས་པ་དང་ཞི་བའི་སྦྱིན་སྲེག་གནང༌། སླར་ར་ལྔར་ཕེབས་ནས་རྒྱས་པའི་སྦྱིན་སྲེག་ཀྱང་གནང་བ་སོགས་ལུགས་གཉིས་ཀྱི་བཀའ་དྲིན་བཟང་པོས་དཔལ་མི་དབང་བཙུན་མོ་སྲས་བཅས་ཀུན་གྱིས་ཐུགས་བཞེད་གང་བར་མཛད་དེ། གཙང་པ་ནས་སྡེ་པ་སྐུ་མཆེད་རྣམས་ཀྱིས་མོས་འདུན་རྩེ་གཅིག་པས་སྤྱན་འདྲེན་དང་བསྟུན་ཕེབས། ཏྲེ་སྤྲུལ་དཔོན་སློབ་ཀྱང་ཕྱག་འབུལ་དུ་བྱོན་ཅིང༌། སྡེ་པ་ལྷ་རྡོར་བ་མཆེད་བཅས་རྣམས་ཀྱིས་ཕེབས་བསུ་ཐབ་འཛིན་བསུ་བའི་བཀོད་ཆེན་བཅས་ལྷུན་རྩེར་གདན་ཕེབས་ཤིང༌། ནར་མའི་ཞབས་ཏོག་དང་བསྟི་སྟང་ཕུན་སུམ་ཚོགས་པས་བཏེག་ཅིང༌། ཇི་ལྟར་གསོལ་བ་བཏབ་བཞིན་བདེ་མཆོག་གི་སྒོ་ནས་ཞི་རྒྱས་དབང་གསུམ་དང་མགོན་པོའི་སྒོ་ནས་དྲག་པོའི་སྦྱིན་སྲེག་གནང་ཞིང༌།

ཞལ་ངོ་རྣམས་ལ་འདོད་ཆོས་ཀྱི་དབང་བཀའ་དང་མོས་གུས་བདུན་མའི་ཟབ་ཁྲིད་གནང༌། གསེར་མདོག་ཅན་ནས་མཁན་སློབ་རྣམས་དང་རྗེ་བཙུན་སྤྲུལ་སྐུ་དང༌། ཉང་སྟོད་སྨད་ནས་ངང་སྣར་ཐང་རྣམ་གླིང་ཚུན་གྱི་སྐྱེ་བོ་ཕལ་མོ་ཆེ་ཞལ་མཇལ་ཕྱག་འབུལ་དུ་འབྱོར་བས་འབུལ་ཆེན་གྲངས་མང་བགྱིས་ཤིང༌། སོ་སོར་ཆོས་ཀྱི་སྦྱིན་པ་དང་ཞལ་མཇལ་གསུང་ཐོས་ཀྱི་འབྲེལ་པས་ཀུན་ཀྱང་ཐར་པའི་འཇུག་ངོག་ཏུ་མཛད་ནས་སྒ་གདོང་གྲྭ་ཚང་གིས་སྤྱན་དྲངས་ཏེ་འབུལ་མཆོད་སྤྲོས་པ་ན། རྗེ་བྱམས་པའི་དྲུང་དུ་སྙན་དར་དང་ཕྱག་མཆོད་སྨོན་ལམ་དང་མགོན་ཁང་དུ་འཛིན་གཏོར་དང་བཅས་པའི་བཀའ་བསྒོ་དམ་བཞག །དགེ་འདུན་རྣམས་ལ་སྤྱི་ཐེས་སུ་བརྒྱ་འབུལ་གསུམ་གྱིས་དངོས་སྤྱད་ཇི་སྙེད་པ་མང་ཇ་རྣམ་གཞག་དང་བཅས་པ་གནང༌། སྡེ་པ་མཆེད་རྣམས་ཀྱིས་འགྲོ་མགོན་འཕགས་པར་སེ་ཆེན་རྒྱལ་པོས་ཕུལ་བར་གྲགས་པའི་ཧོར་ཇུས་ཨར་ལྷས་ཀྱི་ཡོལ་བ་ཆེ་ལེགས་ཀྱིས་གཙོས་སྣ་གྲངས་སྤུས་ལྡན་བརྒྱ་འབུལ་མང་པོའི་འབུལ་ཆེན་བགྱིས་ཏེ་དེར་སྐྱེ་བོ་དཔག་མེད་འདུས་པ་རྣམས་ལ་ཞྭ་མཐོན་མཐིང་གི་ཅོད་པན་བཞེས་བཞིན་ཐུགས་རྗེ་ཆེན་པོའི་བཟླས་ལུང་གི་བཀའ་འབྲེལ་གནང་བར་དེ་དག་ཀུན་གྱིས་ཀྱང་ཡིག་དྲུག་དུང་ཕྱུར་འདོན་པ་སོགས་རང་རང་གིས་མཁོས་འཚམ་གྱི་སྡིག་སྤོང་དགེ་སྒྲུབ་ཀྱི་དམ་བཅའ་ཕུལ་ཏེ་གནས་སྐབས་མཐར་ཐུག་གི་ལེགས་སྤེལ་གནང་ནས་རིམ་པས་བླ་འབྲིང་གྲྭ་ཚང་སོགས་རབ་བྱུང་སྒྲུབ་པའང་མང་དུ་བྱུང༌། སྟོད་ནས་ལོ་ཆེན་སྤྲུལ་སྐུ་དཔོན་སློབ་བྱོན་པས་འབུལ་ཆེན་དང༌། 

དེ་ནས་སྡེ་པ་མཆེད་རྣམས་ལ་གྲུབ་པའི་མཐའ་རིས་སུ་མ་ཆད་པའི་དགོན་སྡེ་ཆེ་ཕྲ་གང་ལ་ཡང་གནོད་འཚེ་མེད་ཅིང་ཆོས་མཐུན་གྱི་ལེགས་ཆ་མཛད་པ་དང༌། རོང་གཙང་བར་སོགས་འཇིག་རྟེན་བདེ་ཐབས་དགོས་པའི་བཀའ་སྩལ་དང༌། གནང་ཆ་གྱ་ནོམ་པ་བཅས་མཛད་ལྟར་སྤྱི་བོས་ནོད་དེ་སླར་ཡང་གཙང་ཕྱོགས་སུ་མི་འགྱང་བར་ཆིབས་བསྐྱོད་པར་གསོལ་བ་བཏབ་སྟེ། སྡེ་པ་དཀར་བསོད་སྡེ་དགོན་རྣམས་ཀྱིས་སྤྱན་དྲངས་ནས་ཕུང་པོ་རི་ཆེའི་གནས་གཟིགས་ཀྱང་གནང་ནས་ཐོབ་རྒྱལ་བཀྲ་ཤིས་ཁྲི་བརྟན་དུ་ཕེབས། དེར་ནར་མའི་ཞབས་ཏོག་བསྙེན་བཀུར་འབུལ་ཆེན་རྣམས་དང༌། ཁྲི་བརྟན་ཆོས་སྡེ་ཡང་འདུལ་གྲྭ་གླིང་དང་མ་བུའི་ཚུལ་གྱི་བཤད་གྲྭ་བགྱིད་པར་ཞུས་ཤིང༌། ཞལ་ངོ་རྣམས་ལ་དབང་དང་འདོད་ཆོས་བཀའ་དྲིན་བསྩལ། འདུལ་གྲྭ་གླིང་དང་བྲག་ནག་པས་ཀྱང་སོ་སོའི་དགོན་གནས་སུ་སྤྱན་དྲངས་ཏེ་འབུལ་བསྙེན་དང་ཆོས་འབྲེལ་མང་དུ་ཞུས་ཤིང༌། གྲྭ་ཚང་གཉིས་ཀྱི་སྤྱི་ཐེས་སུ་བརྒྱ་འབུལ་གཅིག་གི་དངོས་སྤྱད་ཇི་སྙེད་རྣམས་གནང༌། དེ་དག་གི་སྐབས་སུ་བོད་ཁམས་ཡོངས་ཀྱི་བདེ་སྐྱིད་ཀྱི་རྟེན་འབྲེལ་ལ་དགོངས་ནས་གཙང་པ་མཆེད་ལ་གཡས་རུ་གཙང་འགྲམ་གྱི་ལྷ་ཁང་སོགས་དང༌། བྱང་བདག་པོར་གྲོམ་པ་རྒྱང་གི་ལྷ་ཁང་གི་ཞིག་གསོས་བགྱིད་དགོས་པའི་བཀའ་གནང་བསྩལ་ཞིང༌། ལྷན་སྟག་པར་གྱི་དྲི་མེད་མཆོད་རྟེན་ཞེས་པ་སློབ་དཔོན་པདྨས་མཛད་པར་གྲགས་པ་ཡང་ཞིག་གསོས་བགྱིད་དུ་བསྩལ་ཏེ་ཕྱག་ནས་ཀྱང་གནང༌། དེ་ནས་རིམ་པས་ལོ་མཇུག་སྐུ་རིམ་དང་མེ་ཕོ་ཁྱི་ལོའི་ལོ་སར་སོགས་གནང་ནས་གདན་བཏེག །འོ་ཡུག་གོང་སྔོན་དུ་གསོལ་ཀ་སྤྱན་གཟིགས་སོགས་གནང་སྟེ་ཕེབས་པར་དགོན་རྙིང་གྲྭ་ཚང་ལ་སོགས་པས་གུས་པས་སྲི་ཞུ་རིམ་བགྱིས་བཞིན། འབྲོང་མཁར་རྫོང་དུ་ཕེབས་ནས་དགེ་ལེགས་རབ་བརྟན་གྱི་མིང་འདོགས་དང་རྩིས་བཞེས་ཕྱག་ནས་གནང༌། དེར་བྱེ་མཁར་ནས་ཆོས་རྗེ་པཎ་ཆེན་དང༌། སྙེ་མོ་བ་སྐུ་མཆེད་མཆོད་ཡོན་རྣམས་བྱོན་ནས་འབུལ་ཆེན་དང༌།

སྙེ་མོ་བས་མངའ་བདག་སྟོད་སྨད་བན་གྲོང་ཤར་ནུབ་དང་གཉེན་གྲོང་བྱེ་རྫིང་རྣམས་ཀྱང་ལྷ་འབངས་སུ་ཕུལ་ཞིང༌། མཆོད་ཡོན་རྣམས་ལ་དབང་ཆོས་བཀའ་དྲིན་བསྩལ། གཞན་ཡང་དོ་བོ་རི་པ་དང་དགོན་པ་དཀར་པོ་བ། གཞུ་སྟོད་སྨད་ཀྱི་སྐྱེ་བོ་ཡོངས་ཀྱི་མཇལ་ཏེ་གུས་པས་འབུལ་སྤུངས་གཏིབ་པར་སོ་སོར་འདོད་ཆོས་ཀྱིས་ཚིམ་པར་མཛད། དེ་ནས་གདན་ས་མཚུར་ཕུར་ཕེབས། ཀོང་པོ་ནས་དབོན་གུ་ཤྲི་འབྱོར་བ་དང༌། སྤོ་བོ་གཡུ་རི་དགོན་གྱི་རྟ་འདུལ་བ་སོགས་འབྱོར་བས་རིམ་པར་འབུལ་ཆེན་བགྱིས། དེའི་ཚེ་རྗེ་བླ་མའི་སྐུ་གདུང་གི་མཆོད་རྟེན་རྒྱུ་དང་ཕྲ་རྒྱན་བཟོ་བཀོད་ཕུན་ཚོགས་རྟེན་བརྟེན་པར་བཅས་པ་ལེགས་པར་གྲུབ་པའི་རབ་གནས་སུ་ཡངས་ཅན་དུ་ཕེབས། གཟུངས་གཞུགས་འབུལ་བའི་ཕྱག་བཞེས་བཅས་གནང་ནས། འདུ་ཁང་ཕན་ཚུན་དུ། ཡང་ཟུར། ཅོག་གྲྭ། མཚུར་ཡངས། གནས་ནང་བ་སོགས་གཞི་བྱེས་ཀྱི་དགེ་འདུན་སྟོང་སུམ་བརྒྱ་ཙམ་གྱིས་དཔལ་དུས་ཀྱི་འཁོར་ལོ་ལ་སོགས་པའི་ཆོག་ཚན་བརྒྱད་ཀྱི་བསྒྲུབ་མཆོད་དང༌། དངུལ་གདུང་རིན་པོ་ཆེའི་དྲུང་དུ་རྒྱལ་བ་ཉིད་རྡོ་རྗེ་སློབ་དཔོན་དུ་བཞུགས་པའི་ཞབས་འབྲེང་རྒྱལ་ཚབ་སྤྲུལ་སྐུ། དཔའ་བོ་སྤྲུལ་སྐུ། ཡང་ཟུར་ཅོག་གྲྭའི་དགེ་འདུན་བདེ་མཆོག་པ་རྣམས་ཀྱིས་བགྱིས་ཏེ་ཉེར་སྡོག་དང༌། བཅོ་ལྔར་དངོས་གཞིའི་ཉིན་སྔ་ཆར་རྗེ་དཔའ་བོ་སྤྲུལ་སྐུ་བསྙེན་པར་རྫོགས་པ་གནང་ཞིང༌། བཅུ་དྲུག་གི་ཉིན་སྐུ་གདུང་གི་མཆོད་རྟེན་དམ་པར་ལྷ་རྣམས་ཀྱིས་མཆོད་པའི་མཚན་མ་མིག་གི་བཟོད་མཚམས་ཀྱི་ནམ་མཁའ་ལ་བྱ་ཚེ་རིང་ཟུང་ཅིག་བསྐོར་བ་བྱེད་ཅིང་མེ་ཏོག་གི་ཆར་འབབ་པ་སྐྱེ་བོ་ཕལ་གྱིས་ཀྱང་མཐོང་བ་དང༌། འཇང་རྒྱལ་བློན་ཏི་ཤྲི་དང་བཅས་པ་རྣམས་ཀྱིས་དངུལ་གདུང་རིན་པོ་ཆེའི་དྲུང་དུ་སྙན་དར་མཆོད་རྫས་འབུལ་རྒྱུ་དང་བཅས་པའི་འབུལ་སྐྱེལ་གཏོས་ཆེ་བ་སོགས་མང་དུ་འབྱོར་ཞིང༌། གཞན་ཡང་གཙོ་བོར་རྒྱལ་བ་ཉིད་ཀྱི་ཕྱག་ནས་བསྟར་བས་ཐོག་དྲངས་དབུས་གཙང༌།

དྭགས་ཀོང༌། མདོ་ཁམས་སོགས་ཀྱི་བླ་མ་མི་ཆེན་དང་ཐོབ་དུ་མས་ཕུལ་བའི་འཕན་བླ་རེ་སྙན་དར་མཆོད་རྫས་ཀྱི་དངོས་སྤྱད་སོགས་པས་ལྷ་དང་མིའི་འཇིག་རྟེན་ཀུན་གྱི་བསོད་ནམས་ཀྱི་ཞིང་རབ་ཏུ་གྱུར་པའི་མཆོད་རྟེན་དམ་པ་མཛེས་པར་བརྒྱན་ཞིང༌། མར་མེའི་ཕྲེང་བ་ཚར་དུ་དངར་བ་སོགས་མཆོད་པ་ནར་མའི་ཡོ་བྱད་བཟང་པོ་དང༌། དེར་འདུས་ཀྱི་བླ་སློབ་དཔོན་ཆོ་ག་བ་བཟོ་བོ་མགོ་ལུང་བ་དང་བཅས་པ་རྣམས་ལ་རྣམ་གཞག་དང་ཆོག་ཡོན་གྱ་ནོམ་པ་ གནང༌། དེ་དག་གི་སྐབས་སུ་ལྷོ་ནས་དྷི་ཚ་སྐུ་སྐྱེ། སྐྱིད་ཤོད་ནས་སྟག་ལུང་དཔོན་ས། བྱང་ནས་ཧོར་དཔོན་ཀརྨ་གཡུལ་རྒྱལ་དཔོན་གཡོག་མང་པོ་རྣམས་འབྱོར་བས་འབུལ་ཆེན་རིམ་པར་བགྱིས་པ་ལ་དམ་པའི་ཆོས་ཀྱི་བཀའ་དྲིན་བསྩལ་ཞིང༌། སྤོ་འབོར་བའི་འགྲོན་ཚན་དང་ཡངས་ཅན་པ་སོགས་གཞི་བྱེས་ཀྱི་སྡོམ་པ་དོན་གཉེར་མང་པོར་རབ་བྱུང་དང་བསྙེན་རྫོགས་ཅི་རིགས་པ་གནང༌། དེ་ནས་བལ་པོ་མགོ་ལུང་པ་དང་བཅས་ཡོན་རྫོངས་ཀྱི་དངོས་པོ་བཟང་དགུས་མགུ་ཞིང་རངས་པར་མཛད་ནས། གདན་ས་མཚུར་ཕུ་ཉིད་དུ་ཕེབས་ནས། ལོ་གཅིག་གི་བར། ཕལ་ཆེར་ཐུགས་དམ་གྱི་ལྷ་དུ་མ་ཉེ་བར་བསྙེན་ཅིང་སྒྲུབ་པའི་སྐུ་མཚམས་ལ་བཞུགས་ཤིང༌། སྐབས་སྐབས་སུ་ཕྱོགས་ཐ་དད་པ་ནས་རྒྱལ་བ་ཉིད་ཀྱི་ཞལ་དཀྱིལ་མཇལ་བ་དང༌། གསུང་གི་བདུད་རྩི་དོན་དུ་གཉེར་བ་རྣམས་མོས་པ་བསྐང་བ་ཡང་མཛད། ལྷོ་ནས་བླ་མ་དྷི་སྤྲུལ་ལ་བསྙེན་རྫོགས་དང༌། ཕྱག་ཆེན་ཆོས་དྲུག་སོགས་བཀའ་ཆོས་བསྩལ་ཞིང༌། ལྷོ་མོན་གྱི་དགོན་རྣམས་ཀྱི་ཀྭན་ཇ་དང༌། རས་ཆུང་ཕུག་ནས་རྗེ་རྒོད་ཚང་བའི་སྐུ་སྐྱེ། རི་ཆེའི་པདྨ་རྒྱལ་པོའི་སྐུ་སྐྱེ་སོགས་ལ་ཡང་བསྙེན་རྫོགས་དང་ཁྲིད་ལུང་མང་དུ་བསྩལ། བྱ་ཡུལ་ནས་དཔོན་ས་ཆོས་རྒྱལ་གླིང་པ། བླ་མ་ཁམ་སྨྱོན་པ་སོགས་དང༌། སྤོ་བོའི་འབུལ་སྐྱེལ། འཇང་རྒྱལ་བློན། བླ་ཁག་རྣམས་ཀྱི་འབུལ་སྐྱེལ་འགྲོན་ཚན་སྔ་ཕྱིར་འབྱོར་པ་རྣམས་ལའང་རབ་བྱུང་བསྙེན་རྫོགས་ཅི་རིགས་དང༌།

མོས་འདུན་སོ་སོར་ཆོས་ལུང་ཟབ་རྒྱས་ཀྱི་བཀའ་དྲིན་བསྩལ་ཞིང༌། འབྲི་ཁུང་ཁང་ཐོག་གི་བར་སོགས་དབུ་རུ། སྐྱི་ཤོད། སྟོད་ཀླུང༌། སྨྱུག་ལའི་ཁོག་ལ་སོགས་པར་ཉེ་འཁོར་ཕན་ཚུན་མི་མཐུན་པའི་ཟིར་བུན་བྱུང་བ་རྣམས་ལའང་སོ་སོར་ཞི་འཇགས་ཀྱི་བཀའ་སྩལ་མི་སྣ་དང་བཅས་པ་གནང་བས་བདེ་འཇམ་དུ་མཛད། གཞན་ཡང་ལེགས་གླིང་གི་འདུ་ཁང་གཟབས་བཅོས་ཀྱི་ཆ་རྐྱེན་གནང་ཆ་དང༌། ཡངས་ཅན་དུ་རྗེ་བླ་མའི་སྐུ་ཚབ་འདྲ་སྐུ་ལྔ་བཅུ་གྲྭ་ཚང་བ་རྣམས་ཀྱིས་དོ་དམ་ཁུར་བླངས་ནས་བཞེངས་པའི་སྐུ་འདྲའི་གསེར་དང་ཡོན་རྫོངས་དང་བཅས་པའང་བསྩལ། དབྱར་ངོ་འབྲས་སྤུངས་མཆོད་རྟེན་གྱི་སྟེང་ཐོག་ལ་ལོགས་བྲིས་མཛད་པར་ཕྱག་ནས་དང༌། སླར་གོས་སྐུ་ཆེན་མོ་ཡང་ལེགས་པར་གྲུབ་པ་ལ་གཟིགས་རྟོག་ཕྱག་ནས་གནང་ཤིང༌། རིམ་པས་ལོ་མཇུག་སྐུ་རིམ་དང༌། ལྕགས་མོ་ཕག་ལོའི་ལོ་སར་གནང་ནས་ཆོ་འཕྲུལ་དུས་ཆེན་གྱི་ཚེས་གཅིག་ནས་བཅོ་ལྔའི་བར་ཉིན་རེ་བཞིན་ཇོ་བོ་རིན་པོ་ཆེའི་དྲུང་དུ་མདོ་སྡེ་མཛངས་བླུན་ལས་བྱུང་བའི་ཆོ་འཕྲུལ་གྱི་མཛད་པ་ལ་བསྟོད་པའི་ཚིགས་བཅད་རེ་དང་བཅས་པའི་སྙན་དར་བཀྲ་ཤིས་ཁ་ཐགས་རེ་དང༌། དཀར་མེ་རྒྱུན་འབར་འབུལ་བ་གནང་ཞིང༌། རྟེན་གསུམ་གཞན་གང་དུའང་སྙན་དར་སོགས་མཆོད་འབུལ་གཟབས་རྒྱས་གནང༌། དེ་སྐབས་རྣམས་སུ་ཡང་ཤུན་ཞབས་དྲུང་དང་འཇང་རྒྱལ་བློན་གྱི་འབུལ་སྐྱེལ་སྤོ་འབོར་གྱི་གྲྭ་རྒྱུན་སོགས་རབ་བྱུང་བསྙེན་རྫོགས་སྒྲུབ་པ་ཡང་མང་དུ་བྱུང༌། འབྲི་ཁུང་ཁང་ཐོག་གི་བར་ལེགས་སྤེལ་གྱི་སྐོར་བྱང་གནང་བ་གཉིས་ཐད་ནས་དང་དུ་བཞེས་པའི་གུང་དཔང་དུ་སྤྱན་འདྲེན་སྔ་ཕྱིར་ནན་འབྱོར་གྱི་ཞུ་ངོར། ཟླ་བ་གསུམ་པའི་ཚེས་བཅུ་བདུན་ལ་གདན་བཏེགས། ཡངས་ཅན་དུ་དངུལ་གདུང་རིན་པོ་ཆེར་ཕྱག་འབུལ་དང་སྐུ་ཚབ་སྐུ་འདྲ་རིན་པོ་ཆེ་ལ་རབ་གནས་མཛད་དེ། རིམ་པས་སྙིང་དྲུང་ནས་འདམ་བརྒྱུད་ར་སྒྲེང་རྒྱལ་བའི་གནས་ཆེན་དུ་ཕེབས་ཏེ། རྟེན་གསུམ་རྣམས་ཀྱི་དྲུང་དུ་མཆོད་འབུལ།

བརྒྱ་ཕྱག །སྨོན་ལམ་སོགས་རྒྱས་པར་གནང་ཞིང༌། ཚོགས་པ་ཀུན་ལའང་མང་ཇ་རྣམ་གཞག་སྤྱི་འགྱེད་དང་བཅས་པ་གནང་ནས་རིམ་པར་ཕེབས་པའི་ལམ་བར་དུ་སྟག་ལུང་པའི་སྡེ་པ་མི་སྡེ་དང་མཁར་ཐོག་ཏུ་དཔོན་ས་ཆོས་མཛད་མས་འབུལ་ཞབས་རྒྱ་ཆེར་བསྒྲུབས་ཤིང༌། ཆོས་རྗེ་རིན་པོ་ཆེ་དང༌། སྟག་ལུང་སྤྱི་སོའི་ཇ་འདྲེན་དང༌། བླ་མ་ཀ་དྲུག་པ་དང་སྐུ་རྫི་བན་དཔོན་སོགས་གྲྭ་མང་ཕལ་ཆེར་མཇལ་བར་སླེབ། གཞན་ཡང་ཧོར་པ་དང་ཁྲབ་ཁ་སོགས་ཀླུང་ཤོད་ནང་གི་སྡེ་དགོན་ཀུན་གྱིས་མཇལ་ཞིང་འབུལ་ཞབས་བགྱིས་པ་རྣམས་སོ་སོར་ཆོས་དང་ཟང་ཟིང་གིས་མོས་བློ་གང་བར་མཛད་ནས། ཆོས་རྗེ་རིན་པོ་ཆེ་ཆོས་རྒྱལ་ཕུན་ཚོགས་ཐེལ་གྱི་ཁྲིར་བཞུགས་པས་ཆིབས་བསུ་ཐབ་འཛིན་སོགས་བསུ་བའི་བཀོད་པ་མཐའ་ཡས་པས་སྤྱན་དྲངས་ཏེ་མལ་གྲོ་བཀྲ་ཤིས་ཚལ་དུ་གདན་ཕེབས། ཕག་མོ་ནས་དཔོན་རིན་པོ་ཆེ་སྲས་ཡུམ་ཞལ་ངོ་རྣམས་ཀྱང་ཕྱག་འབུལ་དུ་ཕེབས་ཤིང༌། ཐོག་མའི་གསོལ་ཕོག་ཕུལ་བ་སོགས་ཁང་ཐོག་གཉིས་ག་ནས་ནར་མའི་ཞབས་ཏོག་དང་གཞི་ལེན་བསྙེན་བཀུར་འབུལ་ཆེན་རིམ་པར་མཛད་ནས་ཞལ་ངོ་སོ་སོས་འདོད་ཆོས་ཀྱི་བཀའ་དབང་ཁྲིད་ལུང་མང་དུ་གསན་ཞིང༌། ཕག་མོ་ནས་དཔོན་རིན་པོ་ཆེའི་གཙུག་ཕུད་ཀྱང་བཞེས། རིམ་པས་ཁང་ཐོག་ནང་འཇགས་ཀྱི་བཀའ་གྲོས་སྐོར་བྱང་དང༌། ཁྲ་གཞི་གནང་བ་རྣམས་ཀྱང་དོན་དུ་འཁྱོལ་བས་ཡན་ཕྱིན་འཁོན་མེད་ཀྱིས་རྒྱལ་བའི་དྲུང་དུ་མཇལ་འཛོམས་ལ་སོགས་པའི་ལེགས་ཚོགས་ཀྱང་རིམ་པར་མཛད། དེ་དག་གི་སྐབས་སུ་མངའ་རིའི་ལྷ་བཙུན་དང་བྱང་བདག་པོ་བཀྲ་ཤིས་སྟོབས་རྒྱས་པ་སོགས་ཀྱང་གུས་མཇལ་དུ་བྱོན། ལྷོ་སྟོད་ནས་སྡེ་པ་གཙུག་རབ་པ་སོགས་དང༌། ཚོགས་ཆོས་ལུང་པའི་མཁན་ཆེན་ཨེ་ཝཾ་དགོན་ལ་སོགས་པའི་བླ་མར་བཞུགས་པས་འབུལ་ཆེན་དང༌། གཞན་ཡང་དབུ་རུ་སྟོད་སྨད་ཀྱི་སྡེ་དགོན་སེར་སྐྱ་མཐའ་དག་ནས་རང་རང་གི་གུས་འབྱོར་གྱི་འབུལ་ཞབས་དང་ཕྱག་འཚལ་སྐོར་བ་ལ་སོགས་པ་དགེ་རྩ་བསྐྲུན་པར་ཞལ་མཇལ་གསུང་ཐོས་ཀྱི་འབྲེལ་པ་གང་ལ་གང་འཚམ་ཀྱིས་བྱང་ཆུབ་ཀྱི་ལམ་དུ་དཀྲི་བར་མཛད་ཅིང༌།

ཐེལ་པ་དང་ཀ་ཚལ་པའི་མཚམས་པ་གཞི་བྱེས་སོགས་དང་གདན་ས་བར་པའི་གྲྭ་རིགས་སོགས་རབ་བྱུང་བསྙེན་རྫོགས་སྒྲུབ་པ་མང་དུ་བྱུང༌། སྐབས་ཤིག་ཀླུའི་རྒྱལ་པོ་མ་དྲོས་གཟི་ཅན་སྐྱེས་བུའི་གཟུགས་ཀྱིས་སྒར་ལ་ཕྱག་དང་སྐོར་བ་བྱེད་པ་མཐོང་སྣང་ཅན་འགར་ཤར་བ་ལ་བརྟེན་ནས་དབྱར་ངོ་དར་ཆར་ཞོད་ཤིན་ཏུ་ཆེ་ཞིང་ཉེ་འཁོར་གྱྀ་ཆུ་བོ་ཀུན་ཀྱང་ཆེར་རྒྱས་པས་རྒྱང་མ་ནས་བཞུགས་སྒར་ཆུའི་དབུས་ན་ཡོད་པ་འདྲ་བར་སྣང་ཟེར་བ་ཀུན་ཀླུའི་མཆོད་པའི་མཚན་མར་ཁ་ཅིག་གླེང༌། ཡར་རྒྱབ་ནས་དབོན་ས་ཡུམ་སྲས་ནས་སྤྱན་འདྲེན་པ་ཆེད་གཉེར་དུ་མངགས་པ་དང༌། སྡེ་པ་ལྷོ་སྟོད་པ་དང༌། གཙང་པ་ནས་སྤྱན་སྔ་ཀུན་སྤངས་པ་ཞབས་ཕྱིར་འགོད་བཞིན་པས་སོ་སོར་སྤྱན་འདྲེན་གྱི་ཞུ་བ་ཕུལ་ཞིང༌། ཞོ་ཁ་ནགས་ཕུ་པ་རྣམས་ཀྱི་སྤྱན་འདྲེན་ཀྱང་སྔ་ཕྱིར་འབྱོར་བ་ལས། རེ་ཞིག་ཞོ་ནག་ཕྱོགས་སུ་ཕེབས་རྒྱུར་གནང་ནས། ཁང་ཐོག་ཞལ་ངོ་རྣམས་ཀྱི་ཆིབས་སྐྱེལ་དང་བཅས་ཕེབས། སྤྲོ་ལུང་དུ་ཆོས་རྗེ་རིན་པོ་ཆེས་བསྙེན་བཀུར་དང་འབུལ་ནོད་རྒྱ་ཆེར་མཛད་ཅིང་ཐེལ་དུ་ཡང་ཐེལ་པ་རྣམས་ཀྱིས་འབུལ་ཞབས་དཔག་མེད་བགྱིས་པར་ཚོགས་པ་ཀུན་ལ་ཐུགས་རྗེ་ཆེན་པོའི་སྒོམ་ལུང་གི་བཀའ་འབྲེལ་དང་རྟེན་གསུམ་ལ་མཇལ་མཆོད། དགེ་འདུན་ལ་མང་འགྱེད་སོགས་བསྩལ་ཞིང༌། རིམ་པས་མཚོ་བྲང་དུ་ཕེབས། དེར་ཧོར་སྨད་པའི་དཔོན་ཁག་གཉིས་དང་ཆོས་རྗེ་ཀ་དྲུག་པ་མཆོད་ཡོན་རྣམས་ཀྱི་ཞབས་ཏོག་དང༌། འབུལ་ཚན་མང་དུ་བསྟར་ཞིང༌། སྐྱ་སེར་དུ་མ་ལ་བསྙེན་གནས་དང༌། སེམས་བསྐྱེད་ལ་སོགས་པའི་ཆོས་ཀྱི་བཀའ་དྲིན་གྱིས་ཁྱབ་པར་མཛད། དེ་སྐབས་ཀོང་པོ་ཇ་པ་ཡར་ཡོང་དང་འགྲིག་པས་ཧོར་ཀོང་བར་གྱི་ཟློས་སེལ་གཏན་འཆམས་ཀྱི་བཀའ་ཁྲ་ཡང་གནང༌། དེ་ནས་སྤྱི་མདའི་ཚལ་དུ་ཕེབས་པ་ན་མགུ་ལོག་བྱམས་མགོན་གྱི་བུ་སྤུན་ལ་སོགས་པ་ཁམ་ཀོང་གི་ཇ་པ་མང་པོས་འབུལ་ཆེན་བགྱིས་ཤིང༌། ནགས་ཕུ་ནང་སོ་སོགས་མང་པོའི་ཇ་འདྲེན་ཀྱང་རིམ་པར་འབྱོར།

མདོ་ཐང་རི་ཆེའི་སྐུ་སྐྱེ་རིན་པོ་ཆེས་ཕྱག་འབུལ་ཞུས་ནས་ཁམས་ཕྱོགས་སུ་ཐེགས། བྲག་དཀར་ལྷ་ཆུའི་གནས་གཟིགས་སུ་ཕེབས་ནས། སླར་མདོ་ཐང་ནས་རིམ་པས་ཆོས་ཁྲི་ཐང་དུ་ཕེབས། འཕྲུལ་ཁང་ནང་སོ་སོགས་པས་འབུལ་ཞབས་དང༌། ནགས་ཕུ་རི་པ་ལྕགས་མཁར་ནང་སོ་དང་བཅས་པའི་སྤྱན་འདྲེན་ཇ་ཞུས་དང་མདོ་ཁམས་སྟོད་སྨད་ཀྱི་འབུལ་སྐྱེལ་ཡང་མང་དུ་འབྱོར། བར་སྐབས་བྲག་དཀར་ལྷ་ཆུར་སྐུ་མཚམས་ཞག་བདུན་པ་ཞིག་ལ་ཕེབས་པ་ལས། རི་ཁ་སང་སིང་གི་དགོན་ཁག་སོ་སོ་ནས་འབུལ་ཆེན་བགྱིས་པར་ཕྱག་ཆེན་ལྔ་ལྡན་གྱི་བཀའ་འགྲེལ་རྒྱས་པར་གནང་བ་སོགས་ཡུལ་ཕྱོགས་དེའི་འགྲོ་བ་དུ་མ་སྨིན་གྲོལ་གྱི་ཕྲིན་ལས་མཛད་དེ། ལོང་པོ་དཔོན་གྱིས་སྤྱན་འདྲེན་བསྐྱར་ནན་ངོར། ང་ཕོད་ཚལ་དུ་ཕེབས་ཏེ་ནར་མའི་ཞབས་བསྙེན་བགྱིད་སྐབས་འཁྲུལ་ཁང་ནས་ཀོང་པོའི་ཇ་པ་རྣམས་འབྱོར་བས་ཚོང་དཔོན་རྡོ་ཕྲུག་བུ་སོགས་པས་ཇ་སྤོབ་ཙེ་བརྒྱ་དང་བདུན་གྱིས་ཐོག་དྲངས་སྣ་གྲངས་ལྔ་བརྒྱའི་འབུལ་ཆེན་བགྱིས། སླར་ང་ཕོད་ཉིད་དུ་ཕེབས་ནས་དགེ་འདུན་ཟུར་རི་བ་དང་ཅོག་གྲྭ་པ་གཉིས་ཁམས་སུ་བསོད་སྙོམས་ལ་འདེགས་པའི་རྫོང་བཀོད་གནང་ཞིང༌། བར་ལམ་སྟོད་ནས་བླ་མ་གཅོད་པ་འབུལ་སྐྱེལ་དུ་འབྱོར་བས་དངུལ་སྲང་ཆེན་སྟོང་ཕྲག་བཞི་དང་དྲུག་བརྒྱ་ལ་སོགས་པའི་འབུལ་ཆེན་དང་ལོང་པོ་དཔོན་མི་ངོ་རྣམས་ཀྱིས་བསྙེན་བཀུར་དང་འབུལ་བ་ཡང་རིམ་པས་བགྱིས་པ་སོགས་ཉང་ལོང་སྡེ་དྲུག་གི་སྐྱེ་བོ་ཀུན་ལ་མཐོང་ཐོས་དོན་ལྡན་གྱི་ཕྲིན་ལས་བཟང་པོས་ལེགས་ཁྱབ་མཛད་ནས། ནགས་ཕུ་དཔལ་གྱི་རི་ཁྲོད་དུ་ཕེབས་ནས་ནགས་ཕུ་རི་པ་ནང་སོ་དང་བཅས་པས་མཆོད་དང་བསྙེན་བཀུར་བ་རིམ་པར་བགྱིས་ཤིང་རི་པའི་བླ་གཉེར་བསྐོ་བཞག་དང༌། ལྷ་ཁང་དང་འབུམ་པ་གསོ་བའི་ཆ་རྐྱེན་སོགས་ཀྱི་དགོན་ཐེས་ཀྱང་གནང༌། གཞན་ཡང་ལྷུན་གླིང་པ་སོགས་སྙེ་བོའི་དགོན་གནས་གསུམ་དད་པའི་སྦྱིན་བདག་དང་བཅས་པ་ཀུན་གྱིས་འབུལ་ཆེན་རིམ་པས་བགྱིས་པ་ལ་སོགས་པ་ཀུན་ལ་ཆོས་དང་ཟང་ཟིང་གིས་ངོམ་པར་མཛད་དེ།

ནགས་མདའ་ནས་སྤང་དུ་ཕེབས་པར། ཡུལ་ཕྱོགས་དེ་དག་གི་སྡེ་དགོན་རྣམས་དང༌། རི་དགོན་པ་རྣམས་ཀྱང་འབྱོར་བས་འབུལ་ཆེན་གྲངས་མང་དང༌། རབ་བྱུང་བསྙེན་རྫོགས་ཀྱི་བཀའ་དྲིན་ཞུས། གཟིམ་གུར་འཁྲིས་ཀྱི་ཕ་ཝང་གི་ངོས་ལ་སྟོན་པ་སངས་རྒྱས་ཀྱི་སྐུ་བརྙན་ཕྱག་བྲིས་གནང་བ་བཞིན་ཡུལ་མི་རྣམས་ཀྱིས་བསྐོས་པས་ཕ་ཝང་གི་ངོས་ནས་སྲོག་ཆགས་གྲོག་མའི་རྣམ་པ་མང་པོ་དང༌། སྦྲང་རྩིའི་གོང་བུ་འདྲ་བ་ཡང་ཐོན་ཏེ་དེ་དག་སྡུག་བསྔལ་དེ་ལས་གདོན་པའི་སླད་དུ་སྐུ་ཕྱག་བྲིས་གནང་པར་འདུག་ཅེས་གླེང་ཤིང་ཕ་ཝང་གི་སྟེང་ན་ཞབས་རྗེས་ཀྱང་བྱོན་འདུག་ཟེར། དེ་ནས་ལྐོག་འཕྲང་དགོན་དུ་ཕེབས་པར་དགའ་ལྡན་མ་མོའི་སྡེ་དགོན་རྣམས་ཀྱི་ཇ་ཞུས་ཀྱང་འབྱོར། ཞོ་ཁར་ཕེབས་ཐོག་རྩེ་སྒང་པ་དཔོན་སློབ་དང༌། འཇང་རྒྱལ་བློན་གྱི་འབུལ་སྐྱེལ་རྣམས་འབྱོར། ཞོ་ཁ་སྡེ་དགོན་དང་བཅས་ཀུན་གྱིས་འབུལ་ཆེན་རིམ་པར་བགྱིས། གྲྭ་རྒྱུན་རྣམས་དང་སླེ་ལུང་གྲྭ་ཚང་བ་སོགས་གཞི་བྱེས་ཀྱི་དགེ་འདུན་མང་པོར་རབ་བྱུང་དང་བསྙེན་རྫོགས་ཅི་རིགས་པ་བསྩལ། སྒམ་པོ་སྤྱན་སྔ་ཞི་བར་གཤེགས་པའི་མཆོད་བསྔོའི་རྟེན་འབུལ་མི་སོགས་སླེབ། དེར་ལོ་མཇུག་སྐུ་རིམ་དང་ས་ཕོ་བྱི་བའི་ལོ་སར་ཆོ་འཕྲུལ་གྱི་དུས་ཆེན་བཅོ་ལྔའི་ཉིན་གསོ་སྦྱོང་དང་བཅས་པ་གནང་ནས་མཚོ་ཆུ་བ་སྡེ་དགོན་རྣམས་ཀྱིས་སྤྱན་དྲངས་ཏེ་སོ་སོས་འབུལ་དཔངས་བསྟོད། དགུ་གཏོར་གྱི་ཉིན་འབྲུག་གྲགས་པ་སོགས་ལྟས་བཟང་པོ་དང༌། གནམ་གང་ལ་མདོ་ཆེན་དགོན་དུ་ཕེབས་པར་ཞབས་རྗེས་བྱོན། ཡུལ་ཕྱོགས་དེ་དག་གི་རི་རྒྱ་ཀླུང་རྒྱ་སོགས་སྡིག་སྤོང་དགེ་སྒྲུབ་ཀྱི་ཕྲིན་ལས་རྣམ་པར་དཀར་བས་ཁྱབ་བར་མཛད་ནས། མཚོ་ཆུའི་དོག་གཟིགས་སོགས་ཀྱང་གནང༌། སླར་ཞོ་ཁ་ཉིད་དུ་ཕེབས་ནས། ནང་སོ་བསྐོ་བཞག་དང་ཆོས་སྡེའི་བཅའ་བ་ཆོས་ཁྲིམས་འཐུས་བཙུན་སོགས་ཀྱི་བཀའ་ཁྱབ་རིམ་གནང་སྐབས་རྩེ་སྒང་ནས་སི་ཏུ་སྤྲུལ་སྐུ་ཆོས་ཀྱི་རྒྱལ་མཚན་པ་ཕེབས་པས།

རབ་བྱུང་དགེ་ཚུལ་གྱི་བསླབ་པ་བཞེས་ནས་ཞབས་ཕྱིར་བསྙེན་པས་དབང་ཁྲིད་གདམས་པ་མང་དུ་གསན་ཞིང་འབུལ་ཆེན་ཚན་མང་མཛད། 

གཞན་ཡང་ཟུ་རུ་གདོང་ལྐོག་འཕྲང་ཡན་གྱི་དགེ་འདུན་གྲྭ་ཚང་རྣམས་དང་ཡོན་བདག་དང་བཅས་པས་འབུལ་ཆེན་རིམ་པར་བགྱིས་ཤིང༌། དགེ་འདུན་གསར་བུ་བ་རྣམས་ལ་རབ་བྱུང་བསྙེན་རྫོགས་ཀྱི་བཀའ་དྲིན་དང༌། སོ་སོར་འདོད་ཆོས་དང་མཁོ་དགུའི་དངོས་པོས་འཕྲལ་ཡུན་ཀུན་ཏུ་དགེ་སར་མཛད་ནས། ཉེ་འཁོར་གྱི་མཁོན་དང་ཟློས་པ་ཀུན་ཀྱང་ཞི་བར་མཛད་ཅིང༌། རྒྱལ་ཚབ་སྤྲུལ་སྐུ་དབུས་ཕྱོགས་སུ་སྔ་འགྲོས་ལ་རྫོངས་གནང༌། སི་ཏུ་སྐུ་སྐྱེ་རིན་པོ་ཆེ་གདན་ས་ཀརྨའི་ཁྲིར་ཀྭན་ཏིང་གུ་ཤྲིའི་ལས་ཀ་དང་བཅས་པའི་བསྐོ་བཞག་དང༌། རྒྱའི་མི་དབོན་ལིས་ཙིན་སི་དང་ནི་ཀན་ཚེན་གཉིས་དང་རྒྱ་ཧང་ཅུའུ་སི་རྣམས་ཀྱི་རྟ་འབུལ་ཞིང་གི་མི་ཆེན་གྱི་གཉེར་པ་དབང་ཕྱུག་བརྒྱུད་ནས་བྱུང་བའི་ཞུ་ལན་དང་བཅས་ཁམས་ཕྱོགས་སུ་རྫོང་བཀོད་གནང་ཞིང༌། རིམ་གྲོ་པ་ཁ་དཀར་དབོན་ནད་ཚབས་ཆེ་བས་མནར་བའང་ཐུགས་རྗེའི་འཇུག་པས་འཚོ་བར་གྱུར་ནས། རྗེ་བླ་མའི་སྤྲུལ་སྐུའི་དོན་དུ་སླར་དབུས་གཙང་ཕྱོགས་ཉིད་ལ་ཆིབས་བསྒྱུར་བའི་དགོངས་པས་གདན་བཏེག་སྟེ། གནམ་ཚལ་དུ་ཕེབས་པར་ཀུན་གྱིས་འབུལ་ཆེན་བགྱིས་པའི་ནས་སོགས་དེ་ཀའི་སྒྲུབ་མཆོད་ཀྱི་ཐེས་སུ་གནང༌། རིམ་པས་སྔ་སོར་གྱི་ཕེབས་ལམ་བཞིན། ང་ཕོད་སོགས་བརྒྱུད་ཕེབས་པར་ལམ་བར་གྱི་སྡེ་དགོན་ཇི་སྙེད་པ་ཀུན་གྱིས་སླར་ཡང་འབུལ་ཞབས་ཆེར་བསྒྲུབས་ཤིང༌། སོ་སོར་ཆོས་དང་ལོངས་སྤྱོད་ཀྱིས་འཕྲལ་ཡུན་དུ་དགེ་བའི་བཀའ་ཁྱབ་མཛད་ནས། ལྷ་མདའ་ཕྱུག་པོ་གཞུང་དུ་ཕེབས་པ་ན་ཆོས་རྗེ་སྤྲོ་ལུང་བ་ཐེལ་པ་སྤྱི་སོ་དང་བཅས་པའི་ཇ་འདྲེན་འབྱོར། དེ་ནས་འཚོལ་ཁའི་ལྗོངས་སུ་འབྲི་ཁུང་ཐེལ་པའི་མཁན་སློབ་གྲྭ་མང་དང་བཅས་པའི་ཕེབས་བསུ་སེར་སྦྲེང་དང༌། ཇ་རིལ་གཞུང་དུ་ཆོས་རྗེ་རིན་པོ་ཆེ་ཡང་ཆིབས་བསུ་ཐབ་འཛིན་དུ་ཕེབས་པ་དང་བཅས་གཞོ་སྟོང་གྲོག་སྣར་གདན་ཕེབས་ཐོག་ཕག་མོ་ནས་དབོན་སྲས་ཡུམ་གྱི་ཞུ་འཕྲིན་དང་ཇ་ཞུས་པ་འབྱོར།

རྗེ་བླ་མ་མཆོག་གི་སྤྲུལ་པའི་སྐུ་རྩོད་པ་དང་བྲལ་བ་འབྲི་ཁུང་སྐྱུ་རའི་གདུང་རིགས་དྲི་མ་མེད་པར་བལྟམས་པ་ལ་དཔལ་གར་དབང་ཆོས་ཀྱི་དབང་ཕྱུག་མཚན་གསོལ། ངོས་འཛིན་དང༌། དེ་ཉིད་ཀྱི་བརྟན་བཞུགས། རྒྱལ་བ་ཀུན་དངོས་དཔལ་ལྡན་བླ་མ་མཆོག། །ཞེས་སོགས་དང་བཅས་སྙན་པར་སྒྲོགས་པའི་མི་སྣ་བཀའ་ཤོག་དབུས་གཙང་ཀུན་ཏུ་གནང་ཞིང༌། ཆོས་རྗེ་རིན་པོ་ཆེར་ཡང་གནང་ཆ་གྱ་ནོམ་པ་དང༌། ཡིན་ལུགས་འགབ་ཡུལ་སོགས་ཀྱི་བཀའ་སྩལ་ཞིབ་རྒྱས་རིམ་པར་གནང་སྟེ། དེ་ནས་དབོན་གུ་ཤྲི་ཀརྨ་བསྟན་འཛིན་དང་ནང་སོ་ཀརྨ་མཆོད་སྤྲིན་པ་སོགས་ཀྱིས་གཙོས་པའི་དྲུང་འཁོར་རྣམས་ཀྱིས་ཆིབས་བསུ་ཐབ་འཛིན་དང༌། ཆོས་སྡེ་རྣམས་ཀྱི་སེར་སྦྲེང་རྒྱས་པ་སོགས་བསུ་བཀོད་མཐའ་ཡས་པས་རྗེ་བླ་མ་མཆོག་གི་སྤྲུལ་པའི་སྐུ་བཞུགས་སྒར་དུ་སྤྱན་དྲངས་ནས་ཡབ་སྲས་མཇལ་འཛོམ་གནང་བར་མཆོག་གི་སྤྲུལ་པའི་སྐུ་རིན་པོ་ཆེ་ནས་མཇལ་དར་ཕྱག་འབུལ་སོགས་གཞན་གྱིས་བསྐུལ་བ་ལ་རག་མ་ལས་པའི་གུས་འདུད་དང༌། རྒྱལ་བ་ཉིད་ནས་ཀྱང་བཞུགས་ཁྲིའི་སྟེང་ནས་བཞེངས་ཏེ་བྱིན་རླབས་དབུ་ཐུག་གནང་བ་ལ་སོགས་པའི་བཀུར་སྟི་ཆེར་མཛད་དེ་གདན་འཛོམ་པའི་བཀྲ་ཤིས་དགའ་སྟོན་དང༌། སྒར་ཆོས་སྡེ་ཀུན་གྱིས་མཆོག་སྤྲུལ་རིན་པོ་ཆེར་མཇལ་དར་ཕྱག་འབུལ་བགྱིས། དེ་སྐབས་སུ་འབྲི་ཁུང་ཐེལ་བ་སོགས་ཀྱི་རབ་བྱུང་བསྙེན་རྫོགས་ཞུ་བ་མང་པོ་དང༌། གཞན་ཡང་ཆོས་དོན་གཉེར་གྱི་སྐྱེ་བོ་མང་དུ་འདུས་པར་དབང་ལུང་གདམས་ངག་ཅི་རིགས་པའི་ཆོས་སྦྱིན་དང༌། ཐེལ་པ་རྣམས་ལ་ནོར་ཕྱུགས་ལ་སོགས་པས་གཙོས་པའི་སྤྱི་འགྱེད་རྣམ་གཞག །སྐབས་དེར་བསྙེན་པར་རྫོགས་པའི་དགེ་སློང་ཉིས་བརྒྱ་ལྷག་ཙམ་ལ་སོགས་པའི་དགེ་སློང་གི་དགེ་འདུན་རྣམས་ལ་གསོ་སྦྱོང་གི་ཇ་ཐེས་དང་བཅས་པ་གནང་ཞིང༌། སྙུར་གཙང་སོགས་དབུས་གཙང་གི་སྡེ་རིས་ཕལ་གྱི་སྤྱན་འདྲེན་པ་དང༌། སོག་པོ་ཨ་དཔལ་དང་བིང་ཐུའི་འབུལ་སྐྱེལ་གསེར་ཡིག་པའང་འབྱོར།

དེ་ནས་རྗེ་སྤྲུལ་པའི་སྐུ་རིན་པོ་ཆེ་ཆོས་རྗེ་ཞལ་ངོ་རྣམས་དང་ལྷན་ཅིག་གཞིས་ཀ་རྩེ་བར་ཕེབས་ཤིང༌། སྒར་ཆེན་ཡང་རིམ་པས་བཏེག་སྟེ་རྩེ་པའི་ཀླུ་སྡིངས་སུ་ཞལ་རྒྱས་ཐོག་ནས་ཡབ་སྲས་ལྷན་རྒྱས་ཡངས་ཅན་ཕྱོགས་སུ་ཕེབས་པའི་རྟེན་འབྲེལ་ལེགས་ཚོགས་ཀྱི་ཆིབས་རགས་གཟབ་རྒྱས་ཀྱིས་ཀླུང་ཤོད་བཀྲ་ཤིས་ཐང་དུ་ཕེབས་ནས། ནང་སོ་མཆོད་སྤྲིན་པ་སོགས་སྔོན་གྱི་དྲུང་འཁོར་དེར་ཡོད་རྣམས་སྤྲུལ་སྐུའི་ཕྱགས་ཕྱིར་སོ་སོའི་ལས་ཚན་དུ་བསྐོ་བཞག་གནང་སྟེ་བཞུགས་སྒར་བསྒྲིག་པ་གནང་ཞིང༌། དེའི་དགའ་སྟོན་དུ་ཆོས་རྗེ་རིན་པོ་ཆེས་སྒར་ཆོས་སྡེ་དང་བཅས་པ་ཀུན་ལ་བསྙེན་བཀུར་གཟབས་རྒྱས་ཞུ་བ་མཛད། ཆིབས་རགས་ཉུང་བསྡུས་ཀྱིས་སྔོན་མི་བསྐྱོད་རྗེ་ཡུན་རིང་བཞུགས་གནས་ཁྲབ་ཁའི་ཡང་དགོན་དང་ཕྱིར་ལམ་དགོན་མ་མོར་ཡང་ཕེབས་ཏེ་དེ་དག་གི་གནས་རྟེན་རྣམས་མཇལ་བ་དང༌། དགེ་འདུན་རྣམས་ལ་དམ་པའི་ཆོས་ཀྱི་བཀའ་དྲིན་གྱིས་ཁྱབ་པར་མཛད་དེ། ཀུན་གྱིས་ཀྱང་འབུལ་མཆོད་དཔག་མེད་སྤྲོས་ཤིང༌། སླར་བཞུགས་སྒར་དུ་ཕེབས་ནས། ཐེལ་ཏུ་མཁན་པོ་བསྐོ་བཞག་གནང༌། ཕག་མོར་ཡང་གསོལ་བཏབ་བཞིན་ཕེབས་པར་འབུལ་བསྙེན་ཆེར་ཞུས་ཤིང་དབང་ཆོས་ཀྱི་བཀའ་དྲིན་ཀྱང་བསྩལ། འོལ་སྣར་ཆོས་སྡེ་སྤྱི་པ་དང་འབྲི་ཁུང་རིན་པོ་ཆེས་འབུལ་ཆེན་མཛད་དེ་དབུ་ཞྭ་བསྒྲོན། དེ་ནས་ཡབ་སྲས་ལྷན་རྒྱས་ཀྱིས་བཀྲ་ཤིས་ཐང་ནས་བཏེག་པའི་ཕེབས་ལམ་ར་འཛབ་ཀྱི་རྗེ་བཙུན་བྱམས་པ་མཇལ་ཞིང་ཕྱག་མཆོད་སྨོན་ལམ་མཛད་ནས་སྟག་ལུང་ཆོས་མཛད་མས་མཁར་ཐོག་ཏུ་སྤྱན་དྲངས་ཏེ་བསྙེན་བཀུར། དེར་ས་མོ་གླང་ལོའི་ལོ་སར་གནང་ནས་ཕོད་མདོར་སྡེ་པ་མི་སྡེའི་འབུལ་བ་དང་སྟག་ལུང་གི་མཁན་སློབ་གྲྭ་མང་དང་བཅས་པས་མཇལ་མཆོད་དང༌། ཆོས་རྗེའི་ཇ་འདྲེན་ཀྱང་ཕུལ། སྙན་ཐོག་ཏུ་རྗེ་བཙུན་སྒྲོལ་མའི་སྐུ་བརྙན་བྱིན་ཅན་ལ་མཇལ་ཕྱག་བཅས་མཛད་ནས་སྙིང་དྲུང་བརྒྱུད་བཀྲ་ཤིས་མཐོང་སྨོན་དུ་བཞི་སྡེའི་ཇ་འདྲེན་དང༌།

སྐྱིད་དེ་སྦུག་ཏུ་དབོན་ཀར་བསྟན་པས་གཙོས་ཞལ་ངོ་དཔོན་གཡོག་ཡངས་ཅན་གྱི་མཁན་པོ་ཆེ་བགྲེས་དང་བཅས་པའི་ཕེབས་བསུ་ཐབ་འཛིན་དང༌། གྲྭ་མང་གི་སེར་སྦྲེང་གཟབས་རྒྱས་སོགས་ཀྱི་བསུ་བཀོད་ཆེན་པོ་དང་བཅས་ཟླ་བ་དང་པོའི་ཚེས་བཅུ་ལ་ཡངས་ཅན་དུ་གདན་ཕེབས་ཐོག་དབུས་གཙང་གི་སྡེ་རིགས་ཕལ་གྱི་ལོ་སར་འབུལ་མི་ཡང་འབྱོར་བའི་རྟེན་འབྲེལ་ལེགས་ཚོགས་སུ་གྱུར་ཞིང༌། དངུལ་གདུང་རིན་པོ་ཆེའི་དྲུང་དུ་ཕྱག་མཆོད་གནང་ནས་ཚེས་བཅུ་གཉིས་ཀྱི་ཉིན་ཡབ་སྲས་འདུ་ཁང་དུ་ཕེབས་པར་ཡངས་ཅན་པ་ཀུན་གྱིས་མཇལ་དར་ཕྱག་འབུལ་ཞུས། ཧོར་སྟོད་པའི་དཔོན་མི་ངོ་སྡེ་མང་དང་བཅས་པས་ཀྱང་རིམ་པས་མཇལ་ཏེ་འབུལ་ཆེན་བགྱིས། སོག་ཟས་ནས་འབྲོང་བུ་གུ་ཤྲི་དང་འཇང་སོགས་པའི་འབུལ་སྐྱེལ་མང་དུ་འབྱོར་བས་འབུལ་ཆེན་རིམ་པར་བགྱིས། ཟླ་བ་གཉིས་པའི་ཚེས་གཅིག་གི་ཉིན་རྗེ་སྤྲུལ་པའི་སྐུ་རིན་པོ་ཆེ་སྔོན་གྱི་སེང་གེའི་ཁྲིར་མངའ་གསོལ་བའི་སླད་དུ་འདུ་ཁང་གསར་མའི་བཞུགས་ཁྲིར་བཞུགས་སྟན་སྐུ་འཁོར་ལས་ཚན་རྒྱས་ཤོམས་ཀྱིས་བཞུགས་ཤིང་རྒྱལ་བ་ཉིད་རྒྱ་མཐོང་ཁར་དབུ་གདུགས་ཁྲིའུ་དང་བཅས་པས་བཞུགས་པའི་ཕྱག་ནས་མཆོད་གཡོག་དགེ་སློང་དག་ཕྱག་བརྒྱུད་ཀྱིས་བཀྲ་ཤིས་པའི་རྫས་རྣམས་འབུལ་བའི་ཤིས་བརྗོད་སྐུ་གསུང་ཐུགས་རྟེན་གྱིས་གཙོས་ན་བཟའ་ལ་སོགས་པའི་ཉེར་སྤྱད། ཇ། གོས། དར། ཆིབས། མཛོ། དྲེལ་སོགས་སྣ་གྲངས་དངོས་གཙང་གྲངས་མང་དང་བཅས་པ་ཕུལ་ཞིང༌། སྒར་ཕྱི་ནང་ཆོས་སྡེ་ཀུན་གྱིས་ཁྲི་ཕེབས་ཀྱི་འབུལ་ནོད་བགྱིས་ཏེ་ཞྭ་དམར་གྱི་ཅོད་པན་གསོལ་བ་དང༌། དེ་ཉིད་ཀྱི་ཉིན་བཀའ་ཆོས་ཐོགས་མ་རྩ་གསུམ་དྲིལ་སྒྲུབ་དང༌། གྲུབ་རྒྱལ་མའི་ཚེ་དབང་ཡང་འབུལ་བ་གནང༌། ཡངས་ཅན་པའི་མཁན་པོ་གྲྭ་མང་སྡེ་པ་ཞལ་ངོ་དང་བཅས་པས་སོ་སོ་ནས་རྗེ་སྤྲུལ་པའི་སྐུ་ཁྲིར་ཕེབས་ཀྱི་ལེགས་ཇའི་འབུལ་ཆེན་བགྱིས་ཏེ་ཡབ་སྲས་གཉིས་ཆར་གྱིས་དབུ་ཞྭ་བཞེས་ཤིང༌། སྡེ་པས་དགའ་སྟོན་གྱི་མཆོད་སྤྲིན་རྒྱ་མཚོས་མངོན་པར་མཆོད་དེ།

དེ་ནས་རིམ་པས་འདུ་ཁང་གསར་མར་རྗེ་བླ་མ་མཆོག་གི་ཐུགས་དམ་རྟེན་མཆོད་རྣམས་རྩིས་འབུལ་དང་སྦྲགས་པའི་རྟེན་ཤོམས་རྒྱས་པར་གནང་བའི་དྲུང་དུ་ཟླ་བ་དེ་ཉིད་ཀྱི་ཚེས་བཅུའི་ཉིན་རྗེ་སྤྲུལ་པའི་སྐུ་རིན་པོ་ཆེའི་དབུ་སྐྲ་གཙུག་ཕུད་བཞེས་ནས་ཡོངས་རྫོགས་དགེ་བསྙེན་གྱི་སྡོམ་པ་བསྩལ་བ་སོགས་རྒྱལ་བའི་བསྟན་པ་སྤྱི་དང་བྱེ་བྲག་ལ་ཕན་བདེ་འཕེལ་རྒྱས་ཀྱི་སྒོ་འཕར་རྒྱ་ཆེན་པོ་དབྱེ་བར་མཛད་དེ། གདན་ས་ཆེན་པོ་མཚུར་ཕུར་ཆིབས་བསྒྱུར་ལམ་ཞོར་དུ་མཁའ་ལུང་རི་ཁྲོད་ཀྱང་ཞབས་ཀྱིས་བཅགས་ཤིང༌། བསུ་བའི་བཀོད་ཆེན་དང་བཅས་པས་བདེ་ཆེན་ཚལ་སྦྲོ་སྒལ་པོ་རྣམས་སུ་རིམ་པར་ཕེབས་པ་ལ་འབུལ་བསྙེན་གྱིས་བླ་ནས་བླར་བཏེགས་སྐབས། རྗེ་དཔའ་བོ་སྤྲུལ་སྤུ་སོགས་ཕེབས་པས་མཆོག་སྤྲུལ་བཞུགས་སྒར་དུ་ཕེབས་པའི་ལེགས་ཇའི་འབུལ་ཆེན་མཛད། ཤུན་ཞབས་དྲུང་དཔོན་གཡོག་ཀྱང་འབྱོར། མཚུར་གནས། ཤུན་པ། ཆོས་གཞིས་པ་དང་བཅས་རྣམས་ཀྱི་ཟློས་རྩོད་ཞི་བར་མཛད། མཆོག་སྤྲུལ་ལ་རྗེ་གོང་མའི་བཀའ་འབུམ་ལ་སོགས་པའི་ལྗགས་ལུང་ཀྱང་རྒྱུན་མ་ཆད་པ་གནང༌། གནས་ནང་དང༌། གདན་ས་མཚུར་ཕུར་ཕེབས། དེ་དག་གནས་བསུ་བཀོད་དང་དགའ་སྟོན་གྱིས་བསྙེན་བཀུར་བཅས་གདན་ཆགས། བླ་མ་ཏྲེ་ཧོ་སྤྲུལ་སྐུ་དཔོན་སློབ་ཀྱིས་སྤྲུལ་སྐུ་ཁྲིར་ཕེབས་ཀྱི་དགའ་སྟོན་འབུལ་ཆེན་དང༌། མོན་པ་བླ་མ་ཆོས་དབང་པ་བརྒྱུད་ནས་རྒྱ་གར་ཤར་ཕྱོགས་ཀྱི་རྒྱལ་པོ་མ་ཎི་ཀ་རཱ་ཛའི་ཞུ་ཕྲིན་འབུལ་ཆས་དང་བཅས་བསླེབ། དེ་ནས་དཔལ་འཁོར་ལོ་སྡོམ་པའི་སྒྲུབ་མཆོད་ཞག་སྤྲེལ་མཛད་ནས། བླ་གཡེ་ཆེན་མོར་གོས་སྐུ་ཁམས་སུ་མ་མཛེས་རྒྱན་གྱི་རབ་གནས་གནང་བ་ན། ནམ་མཁའ་འཇའ་འོད་ཀྱིས་གང་བ་དང་མེ་ཏོག་གི་ཆར་བབ་པ་སོགས་པའི་ལྟས་བཟང་པོ་ཡང་བྱུང༌། སྦྱིན་སྲེག་དང་དགའ་སྟོན་བཀྲ་ཤིས་བཅས་གནང༌། དེ་ནས་མཆོག་སྤྲུལ་རིན་པོ་ཆེ་དང་དཔའ་བོ་སྤྲུལ་སྐུ་སོགས་ལ་དུས་འཁོར་གྱི་བཀའ་དབང་དང་འབྲས་སྤུངས་མཆོད་རྟེན་ཐོག་གི་ལོགས་བྲིས་ལ་རབ་གནས་ཀྱང་མཛད།

ཡར་རྒྱབ་དཔོན་ཆེན་པས་སྤྱན་འདྲེན་ཞུ་ནན་ངོར། བཟང་སྨྱུག་སོགས་བརྒྱུད་ནས་ལམ་བར་སོ་སོ་ནས་སྡེ་དཔོན་དང༌། དགོན་གནས་ཆེ་ཆུང་རྣམས་སོ་སོར་སྤྱན་དྲངས་ཏེ་འབུལ་བ་དང་བསྙེན་བཀུར་རིམ་བཞིན་གྲྭ་པ་གསར་བུ་རྣམས་ལ་རབ་བྱུང་དང་བསྙེན་རྫོགས་ཀྱི་བཀའ་དྲིན་དང༌། གཞན་ཡང་ཆོས་འབྲེལ་ཅི་རིགས་པ་གནང་བཞིན། གོང་དཀར་ནས་ཞབས་དྲུངས་ཁུ་དབོན་གྱིས་ལས་ཚན་རྒྱས་པའི་ཆིབས་བསུ་ཐབ་འཛིན་དང༌། སྐྱེས་བུ་རྐྱལ་གྱི་སྒྱུ་རྩལ་ལ་བྱང་བ་མང་པོས་མགོ་ལ་དར་གྱི་ཅོད་པན་བཅིངས་ཤིང་ལག་ཏུ་རོལ་མོའི་བྱེ་བྲག་ཐོགས་པ་འཁྲོལ་བཞིན། གཙང་པོའི་ནང་ནས་ཆུ་རྩེད་ཀྱི་གཟིགས་མོ་ཡང་ཕུལ། ཕོ་བྲང་དུ་སྤྱན་དྲངས་ཏེ་འབུལ་བ་དང་བསྙེན་བཀུར་རྒྱ་ཆེད་དཔངས་མཐོ་མཛད་ཅིང་ཕྱག་ཆེན་ལྔ་ལྡན་དང་བླ་མའི་རྣལ་འབྱོར་ལ་སོགས་པའི་བཀའ་ཆོས་གསན། གཞུང་དུ་ཕེབས། ཇོ་བོའི་གཟིམ་ཕུག་དང་རྗེ་རྔོག་པ་ཡབ་སྲས་ཀྱི་དགོན་གནས་རི་བོའི་གནས་མཇལ་ཀྱང་གནང་ཞིང༌། བྲག་ཆེན་ཐང་ནས་ཡར་རྒྱས་པའི་ཆིབས་བསུ་ཐབ་འཛིན་སོགས་བསུ་བཀོད་རྒྱས་པ་དང་བཅས་པས་སྒོ་མང་ཐང་དུ་གདན་ཕེབས། ས་སྐྱོང་བའི་ཡུམ་གྱི་དགོངས་རྫོགས་སུ་དམིགས་པའི་ནར་མའི་ཞབས་ཏོག་བཟང་པོ་དང་བསྙེན་བཀུར་འབུལ་ཆེན་བླ་ལྷག་པས་མཆོད་ཅིང་བཞུགས་སྒར་དུ་དབྱར་གྱི་སྐུ་ཚད་སྐྱོབ་ཕྱིར་གཟིམ་ཁང་ཡང་བགྱིས། དབོན་ནམ་བཟང་སོགས་མང་པོས་འབུལ་བསྙེན་དང༌། དགེ་འདུན་འཕགས་སྡེ་བ་རྣམས་ཀྱིས་ཆོས་རྫོང་དུ་སྤྱད་དྲངས་ནས་རྟེན་མཇལ་མཆོད་རྫས་སྤྱན་འབེབས་འབུལ་མཆོད་དང༌། ཚོགས་དགེ་འདུན་སྒང་མཁན་ཆེན་དཔོན་སློབ་རྣམས་དང༌། གཞན་ཡང་དོལ་ཕུ་མདའ་འབྲོག་ཕྱི་ནང་གི་སྐྱེ་བོ་ཀུན་དང༌། ཚལ་མིན་པ་སོགས་དགོན་ཆེ་ཕྲ་ཀུན་དང༌། གཙང་ནས་ཏྲེ་སྤྲུལ་སོགས་དང༌། ཁམས་ནས་མཚུངས་སྤྲུལ་སོགས་བླ་འགོ་མང་པོས་གཙོས་ཕྱོགས་ཕྱོགས་ནས་དད་ལྡན་གྱི་སེར་སྐྱ་དཔག་མེད་པ་འདུས་པ་ལ་སོགས་པས་ཉིན་རེ་བཞིན་འབུལ་ཆེན་དང༌།

དེ་རྣམས་དང༌། གཉུག་མར་གནས་པ་དགེ་འདུན་སྔགས་གྲྭ་བ་དང་འཕགས་སྡེ་བ་སོགས་པ་བཅས་ལ་སོ་སོའི་དབང་སྐལ་དང་འཚམ་པའི་དབང་བཀའ་ཁྲིད་ལུང་གི་རིམ་པ་དུ་མ་སྩལ་ཞིང༌། སྡེ་པ་ཞལ་ངོ་རྣམས་ལའང་འདོད་ཆོས་དབང་བཀའ་ཅི་རིགས་པ་གནང་ཞིང༌། མཆོག་སྤྲུལ་རིན་པོ་ཆེར་རང་བྱུང་བཀའ་འབུམ་དང་ཕྱག་ཆེན་རྒྱ་གཞུང༌། མི་བསྐྱོད་རྗེའི་བཀའ་འབུམ་ལས་སྐུ་གསུམ་ངོ་སྤྲོད་དང་དཀྱིལ་ཆོག་སྐོར་གྱི་ལུང་ཕུལ་བ་ལ་སོགས་པ་བསྟན་འགྲོའི་དོན་རླབས་རྒྱ་ཆེར་སྤེལ་བར་མཛད་དེ། གདན་བཏེག་ལམ་གྲྭ་ཐང་བ་དང་བྱམས་གླིང་པ་ཀུན་གྱིས་བསུ་བཀོད་སེར་སྦྲེང་དང་འབུལ་ཞབས་ཆེར་བསྒྲུབས་ཤིང་མཆོད་རྟེན་ཆེན་མོའི་གནས་མཇལ་ཀྱང་ཞིབ་ཏུ་གནང༌། ཐར་གླིང་དུ་སྤྱན་དྲངས་ཏེ་ཀར་བསྟན་པས་གཙུག་ལག་ཁང་རྟེན་བརྟེན་བཅས་བཞེངས་པ་སྤྱན་ལམ་དུ་བསྟར་བར་དགྱེས་པའི་ཐུགས་ཀྱིས་ཕྱག་ནས་དང་ཞིབ་གཟིགས་གནང༌། ཁོང་རྣམས་ཀྱིས་འབུལ་ཞབས་ཆེར་བགྱིས། ཚོང་འདུས་རྒྱལ་པོས་ལྕོགས་གསར་བཅོས་ལ་ཡང་ཕྱག་ནས་ཞུས་ཤིང༌། ཕེབས་ལམ་བོ་དོང་ཆོས་འཁོར་བས་ཞབས་ཏོག་དང་བཅས་རིམ་པས་ཁྲ་འབྲུག་གི་རྟེན་མཇལ་མཆོད་རྣམས་མཛད་ཅིང༌། ལམ་བར་གང་དུ་ཆོས་སྡེ་མི་སྡེ་ཀུན་གྱིས་བསྙེན་བཀུར་དང་བསུ་བའི་བཀོད་པ་རྣམས་རིམ་བརྒྱུད་ཀྱིས་ཁྲོམས་གཟིམ་ཁང་དུ་གདན་ ཕེབས། དགའ་ཚལ་དཔོན་སློབ་དང༌། ལྷུན་སྒང་དུ་སྤྱན་དྲངས་ནས་སྡེ་པས་གཞི་ལེན་གྱི་ དཀར་དྲོ་དང་འབུལ་མཆོད་ནར་མར་བགྱིས་ཤིང༌།རིམ་བཞིན་མི་ནག་ཇ་ཀྭ་དང་འཇུས་ནང་སོ་བརྒྱུད་པའི་འཇང་གི་འབུལ་སྐྱེལ་སོགས་འགྲོན་ཚན་མང་དུ་འབྱོར། དཔོན་ས་ནོར་འཛིན་མས་སྤྱན་དྲངས་ནས་བསྙེན་བཀུར་འབུལ་ཆེན་དང༌། དེ་བཞིན་གྲི་གུུ་བས་དང༌། བྱང་ཆུབ་སྡིངས་པ་དང༌། དཔལ་འབྱོར་རབ་བརྟན་པ་དང༌། གཡམ་བཟང་པ་སོགས་སོ་སོས་སྤྱན་དྲངས་ནས་འབུལ་མཆོད་ཆེར་བསྒྲུབས། ཕྱིར་ཕེབས་ནས་ལོ་མཇུག་སྐུ་རིམ་དང་ལྕགས་ཕོ་སྟག་ལོའི་ལོ་སར་གནང་ཞིང༌། སྡེ་པས་ནར་མའི་ཞབས་ཏོག་མཛད་དེ་ལྷུན་སྒང་ཚོམས་ཆེན་དུ་གཞི་བྱེས་ཀྱི་དགེ་འདུན་ཚོགས་ཆེ་བས་ཆོ་འཕྲུལ་དུས་ཆེན་གྱི་སྨོན་ལམ་ཚུགས།

དྭགས་པོར་ས་སྐྱོང་གཡུལ་རྒྱལ་བ་གཤེགས་པའི་དགོངས་རྫོགས་ཀྱི་སེར་འདུའི་གྲལ་དབུར་ལྷུན་སྒང་དུ་སྤྱན་དྲངས་ནས་སྨོན་ལམ་རྟེན་རྒྱ་ཆེར་ཕུལ་ཞིང་ཚོགས་བསྔོ་གནང༌། བླ་མ་ལྷ་བྲོ་བ་དང༌། དུང་ལ་བ་སོགས་དགོན་ཆེ་ཕྲའི་བླ་སློབ་དཔོན་དང༌། སྤེལ་དམར་ཤར་ནུབ་སོགས་དཔོན་རིགས་ཀུན་གྱིས་ཀྱང་འབུལ་ཞབས་བགྱིས་ཤིང༌། སེར་སྐྱའི་ཚོགས་སྤྱིར་རིམ་བཞིན་ཆོས་འབྲེལ་དང༌། སྡེ་པ་ཞལ་ངོ་རྣམས་ལ་འདོད་ཆོས་ཀྱི་དབང་ཁྲིད་དང༌། རྗེ་མཆོག་སྤྲུལ་དམ་པས་གཙོ་མཛད་པ་རྣམས་ལ། དྲུང་དོན་ལྡན་ཞབས་ཀྱི་བཀའ་འབུམ་གྱི་ལྗགས་ལུང་ལ་སོགས་བཀའ་ཆོས་སྨར་བ་བྱུང༌། དབུ་མ་འཇུག་པའི་འགྲེལ་པ་ཐུགས་རྩོམ་གྲུབ་པའི་ཞུས་དག་ཀྱང་གནང༌། མི་དབང་སྟོབས་རྒྱས་པ་མཆེད་ཀྱིས་འཕྱོང་རྒྱས་སུ་ཆིབས་བསུ་ཐབས་འཛིན་དགོན་ཆེ་ཕྲ་ཀུན་གྱི་སེར་སྦྲེང་སོགས་བསུ་བཀོད་རྒྱས་པས་སྤྱན་དྲངས་ནས། ནར་མའི་ཞབས་ཏོག་རྒྱ་ཆེན་དང༌། ལྟག་རྩེ་ཚོམས་ཆེན་དུ་སྤྱི་སྒེར་ནས་དཀར་དྲོ་དང་འབུལ་ཆེན་རིམ་པར་བགྱིས། ཚེས་བཅུའི་ཉིན་རྩེ་ལུགས་ཀྱི་ཚེས་བཅུ་རྒྱས་པའི་འཆམས་ཀྱི་གཟིགས་འབུལ་དང༌། བཅུ་གཅིག་ལ་སྡེ་པ་གཞུང་གི་འབུལ་ཆེན་དུང་དཀར་གཡས་འཁྱིལ་གྱིས་ཐོག་དྲངས་པའི་རྒྱ་ཆེ་དཔངས་མཐོ་མཛད་ཅིང༌། ལྕམ་ཆོས་མཛད་མས་ཀྱང་བསྙེན་བཀུར་དང་འབུལ་བ་བགྱིས། བདེ་སྐྱིད་གླིང་དུ་སྡེ་པ་བགྲེས་པའི་སྒེར་གྱི་འབུལ་ཞབས་ཀྱང་མཛད་པ་དེ་དག་གི་ཚེ་སྡེ་པ་ཞལ་ངོ་སོགས་ལ་འདོད་ཆོས་ཀྱི་བཀའ་དབང་སོགས་མང་དུ་གནང་ནས་སྡེ་པ་ཕན་ཚུན་གྱི་ཕེབས་སྐྱེལ་ཕེབས་བསུ་དང་བཅས་སླར་ཁྲོམ་སར་ཕེབས་པ་ན། ལྷུན་སྒང་དུ་ས་སྐྱོང་སྲོང་བཙན་པས་བཅོམ་ལྡན་རིན་འབྱུང་གི་སྐུ་བརྙན་ལི་མ་ཁྱད་ཅན་གྱིས་གཙོས་པའི་སྣ་གྲངས་དངོས་གཙང་གྲངས་མང་གི་འབུལ་ཆེན་མཛད། ལྟོ་རྒྱུད་ནས་སྡེ་པ་འབོག་མདོང་སོ་སོ་དང༌། སྡེ་པ་གཙང་པ་མཆེད་གྱི་སྤྱན་འདྲེན་པ་རྣམས་ཀྱང་ལྷགས་ཤིང༌། གཙང་པ་མཆེད་ཀྱི་མོས་བློ་བསྐང་པར་རྒྱལ་ཚབ་སྤྲུལ་སྐུ་གནང་ནས།

ཁྲོམ་ས་ནས་ལྷོ་ཀོང་ངོས་སུ་གདན་བཏེག །ཆོས་རྫོངས་སོགས་བརྒྱུད་སྐྱིལ་སྐྱེས་པ་དང་སྒོ་པ་རྣམས་ནས་འབུལ་ཞབས་དང༌། སྐུ་རབ་སྡེ་པས་ཆིབས་བསུ་ཐབ་འཛིན་དང༌། རྩེ་ལེ་བ་དཔོན་སློབ་ཀྱིས་ཀྱང་འབུལ་བསྙེན་རྒྱ་ཆེར་ཞུས་ཏེ་སྐུུ་རབ་བཀྲ་ཤིས་སྒང་དུ་ཕེབས་པ་ན། སྒམ་པོ་ཆོས་རྗེ་ཇ་འདྲེན་དུ་བྱོན། ས་སྐྱོང་གཡུལ་རྒྱལ་བའི་དགོངས་རྫོགས་དྭགས་པོར་སྒྲུབ་དགོས་ཀྱི་སེར་འདུའི་གྲར་དབུར་སྤྱན་དྲངས་ཏེ་གཞི་བྱེས་ཀྱི་ཆོས་སྡེ་སྒར་མང་དང་བཅས་པ་ཀུན་ལ་བསྙེན་བཀུར་གཟབས་རྒྱས་ཀྱི་ཐོག་གསེར་སྲང་གྲངས་མང་གིས་གཙོས་པའི་བསྔོ་རྟེན་རྒྱ་ཆེ་དཔངས་མཐོ་ཕུལ་བར་བསྔོ་སྨོན་གྱི་རྒྱས་འདེབས་གནང༌། ཡང་དགོན་དུ་སློབ་དཔོན་མཁས་དབང་རྣམ་གྲགས་པ་བཞུགས་པས་གསེར་ཞོ་བརྒྱ་ཕྲག་ལྷག་པས་གཙོས་པའི་འབུལ་ཆེན་མཛད་ཅིང༌། དེ་ཉིད་ཀྱི་དྲུང་ནས་ཚེ་དབང་དང་སྒྲོལ་དཀར་གྱི་རྗེས་གནང་སོགས་གསན། སྒམ་པོའི་རི་མཇལ་ཀྱང་གནང༌། 

དེ་ནས་ལ་ཐོག་ཟུར་མཁར་བ་དང༌། གྲུམ་ལུང་དཔོན་ཚང༌། ལྡིང་ཚོ་དགོན་གསར་པ་དང་བཅས་པ་ཀུན་གྱིས་འབུལ་ཞབས་རིམ་པས་བསྒྲུབས། སྡེ་པས་ཀྱང་གནས་གཞིར་འབུལ་ཆེན་མཛད། དེ་སྐབས་རྒྱལ་ནས་འབྲས་སྤུངས་ཆོས་རྗེའི་དགོངས་རྫོགས་མཆོད་བསྔོའི་རྟེན་འབུལ་མི་ཡང་འབྱོར་ཞིང༌། འབྲི་ཁུང་ནས་ཞལ་ངོ་རྣམས་ཀྱིས་རྗེ་མཆོག་སྤྲུལ་སྐོར་ཙམ་ཕེབས་དགོས་པའི་ཞུ་ནན་བཞིན་འཁོར་ཞག་གི་ཚུལ་དུ་དཔོན་སློབ་རྣམས་གདན་བཏེག །རྒྱལ་བ་ཉིད་གདན་ཆགས་ནས་རིན་པོ་ཆེ་རྣམ་གྲགས་པའི་དྲུང་དུ་མགོན་པོ་གུར་ཞལ་གྱི་རྗེས་གནང་དང་ཤངས་ཆོས་ཀྱི་དབང་ལུང་ཕལ་ཆེ་བ་གསན་ཞིང༌། སྐུ་རབ་དགོན་སར་བ་སོགས་གཞི་བྱེས་ཀྱི་དགེ་འདུན་ཚོགས་ཆེར་སྨན་བླའི་མདོ་ཆོག་དང༌། མི་བསྐྱོད་རྗེས་མཛད་པའི་བློ་སྦྱོང་ཆེན་མོ་ལ་སོགས་པའི་ལུང་ཁྲིད་མང་དུ་བསྩལ། སྡེ་པས་སྐུ་རབ་གནས་གཞིར་སྒར་གྱི་ཆོས་སྡེ་རྣམས་ལ་སྒྲུབ་མཆོད་ཞག་སྦྲེལ་དུ་བཙུགས་པའི་ཚོགས་དབུར་ཕེབས་ཤིང་ཕྱགས་བསྐོར་དང་ཤིས་བརྗོད་བཅས་གནང༌། རྗེ་མཆོག་སྤྲུལ་དཔོན་སློབ་ཐེལ་དུ་ཕེབས་པ་དང་དུས་བསྒྲིགས་ཀྱི་གདན་སའི་ཁྲིར་ཕེབས་ལེགས་ཇའི་གནང་སྐྱེས་མི་སྣ་བཅས་གནང་ ཞིང༌། ཟླ་གཅིག་ཙམ་སྐུ་མཚམས་ལ་བཞུགས་ཏེ་སྒྲོལ་དཀར་གྱི་ལྗགས་བསྙེན་ཁ་སྐོང་གི་སྦྱིན་སྲེག་དང་བཅས་པ་གནང༌། སྐུ་མཚམས་གྲོལ་ནས་ཙཱ་རིའི་གནས་གཟིགས་སུ་ཕྱགས་བཏེག ། གོང་ལར་རྩེ་ལེ་བ་དང་སྡེ་པའི་ཐབ་སྐྱེལ་ཚོགས་འཁོར་དང༌། དེ་ནས་ཆོས་ཟམ་པ་དང་གློ་བོ་གྲོང་པ་ཀུན་གྱི་ཡང་འབུལ་ཞབས་དང་བཅས་ཐོག་མར་མཚོ་དཀར་དུ་ཕེབས་པར་རྡོར་འཛིན་གྱིས་གཙོས་པའི་རི་པ་རྣམས་ཀྱིས་བསུ་བ་དང་ཚོགས་འཁོར་འབུལ་བ་བགྱིས་ཤིང་དེའི་གནས་མཇལ་རྣམས་ཞིབ་ཏུ་གནང་སྟེ། མཚོ་ངོགས་སུ་སྡེ་པས་ཚོགས་འཁོར་ཞུས་སྐབས་ནམ་མཁར་འཇའ་འོད་བཀྲ་ཤིས་རྟགས་བརྒྱད་ཀྱི་གཟུགས་སུ་སྣང་བ་ཕལ་གྱིས་མཐོང་བ་བྱུང་ཟེར། དེ་ནས་རྗེ་མི་བསྐྱོད་ཞབས་ཀྱིས་བསྩལ་བའི་ལམ་ཡིག་དང་བསྟུན་ཏེ་ཕྱག་ཆེན་དཔལ་འབར་དང་ཙཱ་རི་རྣམ་རྒྱལ་ཞེས་པ་གཉིས་གནས་གསར་མར་སྔ་འགྲོས་ཀྱིས་བཀའ་བསྒོའི་ཚོགས་གཏོར་འབུལ་བར་གནང་ཞིང༌།

དེ་རྗེས་རྒྱལ་བ་ཉིད་ཕེབས་ནས་རྒྱལ་པོ་ཨིནྡྲ་བྷཱུ་ཏི་ལ་སོགས་པའི་སྒྲུབ་གནས་དང༌། ཡི་དམ་ཆོས་སྐྱོང་གི་བླ་མཚོ་སྐུ་བརྙན་རང་བྱོན་སོགས་དྲུང་གོང་མའི་གནས་ཡིག་བཞིན་དུ་ཕྱག་ཆེན་པ་གཉིས་སོགས་ལ་མཚན་དོན་བརྡ་སྤྲོད་མཛད། མཚོ་དཀར་དུ་ཕེབས་ནས་རྗེ་བླ་མའི་དུས་མཆོད་ཉེར་གསུམ་མཆོད་པ་གནང་སྟེ་ཉེར་ལྔ་ལ་མ་ཆེན་གྱི་གནས་གཟིགས་སུ་ཕེབས་ཏེ་ཀློ་བོའི་ལ་ནས་ལྷ་མོ་སྒང་དང་དམར་ནག་རཀྟ་བརྒྱུད་གཡུ་མཚོ་ཁར་ཕེབས་པ་ན་དེར་ཚོགས་པ་ཀུན་ལ་བླ་མའི་རྣལ་འབྱོར་ཕྱག་ཆེན་གྱི་དམིགས་རིམ་མདོར་བསྡུས་དང་བཅས་པའི་བཀའ་ཆོས་གནང༌། ཚེས་གཅིག་ལ་དེར་བཞུགས་ནས་རིམ་གྱི་ཀ་ལ་དུང་མཚོ་ནས་ལམ་འཕྲང་རྐང་འགྲོས་ཀྱིས་ཀྱང་ཐར་དཀའ་བ་ཀུན་ལའང་ཆིབས་གཡག་མ་གཞོལ་བར་ཕེབས་པ་རྫུ་འཕྲུལ་གྱིས་བགྲོས་པ་ལྟ་བུས་ཡུལ་སྨད་དུ་ཕེབས་པ་ན་རྡོར་འཛིན་ལས་ཚན་དང་བཅས་པ་ཀུན་གྱིས་བསུ་བ་སེར་སྦྲེང་འབུལ་ཞབས་ཡང་དག་པ་བགྱིས་ཤིང༌། མཁའ་འགྲོ་འབུམ་དེལ་དུ་ཁོང་རྣམས་ལ་ཕག་མོའི་ཆོ་གའི་ལྗགས་ལུང་ལ་སོགས་པའི་བཀའ་ཆོས་དང༌། གཅིག་ཅར་བ་དང་བཅས་པ་ཀུན་ལ་མང་ཇ། ཇ་འགྱེད། ས་འཕན་ལ་སོགས་པའི་གནང་ཆ་རྒྱ་ཆེར་བསྩལ། ཡུལ་སྟོད་ནས་རི་བ་ལ་དང་ཆོས་ཟམ་བརྒྱུད་གོང་ལའི་ནང་ལོགས་སུ་སྡེ་པའི་ཐབ་བསུ་དང༌། རྣམ་རྒྱལ་ནས་གཞི་བྱེས་ཀྱི་དགེ་འདུན་རྣམས་ཀྱི་སེར་སྦྲེང་ལ་སོགས་པའི་བསུ་བའི་བཀོད་པ་དང་བཅས་བཀྲ་ཤིས་སྒང་དུ་ཕེབས་པ་ན། སྒོམ་གྲྭ་པ་ཁམས་ཕྱོགས་སུ་བསོད་སྙོམས་ལ་ཕྱིན་པ་འཁོར་བ་དང་སྟབས་གཅིག་སྤུངས་རི་ནང་སོ་དང་ཟུར་མང་བློ་གྲོས་པའི་སྐུ་སྐྱེ་སོགས་བླ་འགོ་དང་གྲྭ་རིགས་མང་དུ་འབྱོར་བས་སྒོམ་གྲྭའི་ཚོགས་གུར་དུ་ཞལ་མཇལ་ཕྱག་འབུལ་ཞུས་ཤིང༌། སྒོམ་གྲྭ་པ་དང་གཞན་འབུལ་སྐྱེལ་བ་རྣམས་ཀྱིས་རིམ་པས་འབུལ་ཆེན་བགྱིས། རྗེ་མཆོག་སྤྲུལ་དྲུང་ནས་མི་སྣ་འབྱོར། སྤུངས་རི་ནང་སོ་དང་ཟུར་མང་སྐུ་སྐྱེ་སོགས་ཁམས་བོད་ཀྱི་བསླབ་པ་དོན་གཉེར་ཉིས་བརྒྱ་ལྷག་ཙམ་ལ་རབ་བྱུང་བསྙེན་རྫོགས་ཀྱི་སྡོམ་པའི་བཀའ་དྲིན་དང༌།

གཞི་བྱེས་ཀྱི་དགེ་འདུན་ཚོགས་ཆེར་དྭགས་པོ་བཀའ་འབུམ་གྱི་ལྗགས་ལུང་ལ་སོགས་པའི་བཀའ་ཆོས་གནང་ཞིང༌། སྐུ་རབ་ཏུ་སྡེ་པ་གཡུལ་རྒྱལ་བས་གསར་བཞེངས་ཀྱི་ལྷ་ཆེན་ལ་རབ་གནས་གནང༌། སྔ་ཆར་ནས་སྤྱན་འདྲེན་ཞབས་བསྐུལ་རིམ་འབྱོར་ལྟར། སྐུ་རབ་ནས་གདན་བཏེག གྲུབ་མདའ་བ་དང་སྒྱེར་པ་རྣམས་ཀྱི་འབུལ་ཞབས་དང༌། ཞོལ་སྟེང་དུ་སྒམ་པོ་སྐུ་སྐྱེས་གཙོས་པའི་བླ་མགོ་རྣམས་ཀྱི་ཆིབས་བསུ་དང་སེར་སྦྲེང་ལ་སོགས་པའི་ཕེབས་བསུ་གཟབས་རྒྱས་ཀྱིས་སྤྱན་དྲངས་ཏེ་སྒམ་པོ་སྟེང་དུ་གདན་ཕབ་མ་ཐག་དེ་སྐབས་ཀྱི་སྤྱན་སྔ་ཁྲི་ཐོག་པ་ཕྱག་འབུལ་དུུ་ཕེབས། དེ་ནས་སྐུ་འདྲ་རིན་པོ་ཆེའི་དྲུང་དུ་ཕེབས་ནས་དངུལ་གྱི་མཎྜལ་དང་བླ་རེ་ཆེ་ལེགས་ལ་སོགས་པའི་མཆོད་རྫས་འབུལ་བ་དང་ཕྱག་མཆོད་སྨོན་ལམ་གནང༌། བཅོ་བརྒྱད་གྲྭ་ཚང་གི་འདུ་ཁང་དུ་གཞི་ལེན་གྱི་ཞབས་ཏོག་གཟབས་ཤོས་དང་བླ་གཡེ་ཆེན་མོར་སྤྱན་སྔ་སྐུ་གཤེགས་པའི་དགོངས་རྫོགས་སུ་དམིགས་པའི་འབུལ་ཆེན་མཛད་ཅིང༌། ཕྱག་མཁར་བ་སོགས་རི་ཕན་ཚུན་གྱི་སྒྲུབ་སྡེ་གསར་རྙིང་ཀུན་གྱིས་ཀྱང་སོ་སོ་ནས་འབུལ་ཞབས་བགྱིས། སླར་སྒོམ་སྡེ་གཟིམ་ཁང་དུ་སྤྱན་སྔ་ཉིད་གཞི་ལེན་གྱི་ཚུལ་དུ་བཞུགས་པའི་དཔོན་སློབ་དྲུང་འཁོར་ལ་དཀར་དྲོ་གསོལ་སྟོན་ཞུས་ནས་རྩ་གསུམ་དྲིལ་སྒྲུབ་ཀྱི་བཀའ་དབང་ཡང་གསན་པར་མཛད། རིམ་པས་རྒྱབ་སྐོར་དུ་ཡང་ཕེབས་པའི་གནས་མཇལ་རྣམས་ཞིབ་ཏུ་གནང་སྟེ། བླ་གཡེ་ཆེན་མོའི་ཆོས་ཁྲི་སྟེང་ནས་ཚོགས་པ་ཀུན་ལ་དྭགས་པོའི་ཆོས་བཞིའི་བཀའ་ཆོས་དང༌། མང་ཇ་འགྱེད་བཅས་སོགས་དཔོན་སློབ་སྤྱི་སྒེར་མཐའ་དག་ལ་ཆོས་དང་ལོངས་སྤྱོད་ཀྱི་ཕན་པ་རྒྱ་ཆེར་བསྩལ་ནས་སླར་སྐུ་རབ་ཉིད་དུ་ཕེབས་པ་ན། མདོ་ཁམས་ནས་བླ་མ་ཆུ་ཚུལ་བའི་འབུལ་སྐྱེལ་སླེབ་པས་གསེར་དངུལ། ཇ་དར། རྟ་དྲེལ་ལ་སོགས་པའི་འབུལ་ཆེན་བགྱིས། འབོག་ཀོང་བ་སོགས་ཀྱི་སྤྱན་འདྲེན་རིམ་བརྩེགས་ཀྱི་ངོར་རིམ་པས་གདན་བཏེག

སྤུང་མཁར་དུ་སྡེ་པའི་ཐབ་སྐྱེལ་དང༌། ལ་རྒྱབ་ཏུ་སྒོ་པས་ཐབ་འཛིན་ཀྱང་ཞུས་ཏེ་དམར་རོར་ཕེབས་ཚེ་ཡར་སྟོད་ནས་སྡེ་པ་དཔོན་གཡོག་གི་ཆིབས་བསུ་ཐབ་འཛིན་དང་གཡེ་ཕྱོགས་ཀྱི་སེར་སྐྱ་མང་པོ་འདུས་པས་འབུལ་ཞབས་དང༌། དེ་ནས་སྡེ་པ་ཤེལ་དཀར་བ་དང་སྐྱ་རྒྱལ་བ་སོགས་རྣམས་ཇ་འདྲེན་ཕྱག་མཆོད་རིམ་འབུལ་བཞིན། མཚོ་སྣར་འབོག་ཀོང་པའི་གསོལ་ཆས་ཐབ་འཛིན་དང༌། གཞན་ཡང་ཡུལ་ཕྱོགས་དེ་དག་གི་དགོན་ཆེ་ཕྲ་སྐྱ་སེར་ཀུན་གྱིས་མཇལ་ནས་འབུལ་ཞབས་བགྱིས་ཤིང་ཡིག་དྲུག་དུང་ཕྱུར་ལ་སོགས་པ་དགེ་བའི་ཁས་ལེན་རྒྱ་ཆེར་བྱེད་པ་ཡང་བགྲངས་ལས་འདས་པ་བྱུང་བས་ཐུགས་ཤིན་ཏུ་དགྱེས་པར་མཛད། མཚོ་སྣར་འབོག་ཀོང་བའི་མི་ངོ་སེར་སྐྱ་ཀུན་གྱིས་མཇལ་ཞིང་གཞི་ལེན་ཞུས། ས་ཕྱོགས་དེ་ཉིད་དང་ཤ་འུག་ཏུ་ཕེབས་པའི་ལམ་བར་རྣམས་སུ་འབྱོར་ལྡན་མང་པོས་གསེར་ལ་སོགས་པའི་འབུལ་ཆེན་བརྩེགས་པ་མང་དུ་བྱུང་ ཞིང༌། དེ་ནས་ཤ་འུག་གི་གཙུག་ལག་ཁང་དུ་ཕེབས་ནས་སྡེ་པས་བསྙེན་བཀུར་ཏེ་ཚེས་བཅུའི་མཆོད་པ་རྒྱས་པར་མཛད། ཁམས་སྟོད་ནས་བླ་མ་ཡང་དགོན་པ་དང༌། རས་ཆུང་པའི་འབུལ་སྐྱེལ་དང༌། རྩེ་སྒང་པ་སོགས་ཀོང་པོ་ཀར་སྲིད་རྣམས་ཀྱི་སྤྱན་འདྲེན་རྟ་འབུལ་བ་རྣམས་བཏུད་མར་སླེབ་ཅིང༌། སློབ་དཔོན་པདྨ་དང་རྗེ་དུས་མཁྱེན་གྱི་སྒྲུབ་གནས་དཀར་པོ་གསང་དང་དོམ་ཚང་གི་གནས་གཟིགས་སུ་ཡང་ཕེབས་པ་དེ་དག་གི་ཚེ་མོན་རྒྱ་མཚམས་ཚུན་གྱི་སྐྱེ་བོ་བགྲང་དུ་མེད་པ་དང༌། ལྷག་པར་རྗེ་དུས་མཁྱེན་གྱི་སྦྱིན་བདག་མོན་གྱི་རྒྱལ་པོ་ག་ཐུང་གི་བརྒྱུད་པ་ཡིན་ཟེར་བ་ཀུན་གྱིས་རང་འབྱོར་ཅི་མཆིས་པའི་འབུལ་ནོད་བགྱིས་པ་དེ་དག་གང་ལ་ཅི་འཚམ་པའི་ཞལ་མཇལ་གསུང་ཐོས་བཀའ་སྨོན་གྱི་འབྲེལ་པས་ཐར་པའི་ས་བོན་ཐེབས་པར་མཛད། དད་ཅན་འབོག་ཀོང་པའི་མི་ངོ་གདན་ས་དབང་གྲགས་པས་གཙོས་པ་རྣམས་ཀྱིས་གསེར་ཞོ་སྟོང་ཕྲག་ལ་སོགས་པའི་འབུལ་ཆེན་དཔག་མེད་དང་བཅས་རྟ་རབ་བཀྲ་ཤིས་སྒང་གི་ལྷ་ཁང་དང་གྲྭ་རྒྱུན་ཕུལ་བར་བསྟན་པ་འཕེལ་རྒྱས་ཀྱི་ཤིས་བརྗོད་གནང༌།

མི་ངོ་རྣམས་ལ་དབང་དང་འདོད་ཆོས་ཅི་རིགས་པ་བསྩལ་ནས་སླར་མཚོ་སྣར་ཕེབས་པ་ན། སྡེ་པ་སྐྱ་རྒྱལ་བས་སྤྱན་འདྲེན་ཇ་ཞུས་འབྱོར། སྡེ་པ་འཁོར་ལོ་བས་ཀྱང་འབུལ་ཞབས་བགྱིས། དེ་ནས་ཕེབས་ལམ་མཚོ་སྣ་བ་བལྟམས་ཡུལ་གཟིམ་ཁང་ལ་ཞབས་སྐོར་སོགས་གུས་མཆོད་མཛད་དེ། མདོ་མཁར་དུ་ཕེབས་པར་ནར་མའི་ཞབས་ཏོག་དང་གསེར་ཞོ་སྟོང་ཕྲག་གིས་གཙོས་པའི་འབུལ་བསྙེན་གྲངས་མང་བགྱིས་ཤིང༌། གཙུག་ལག་ཁང་གསར་པར་ཕྱག་ནས་དང་མི་ངོ་རྣམས་ལ་འདོད་མོས་ཀྱི་དབང་དང་ཁྲིད་ལུང་ཅི་རིགས་པ་གནང༌། གཞན་ཡང་ཡུལ་ཕྱོགས་དེ་ཉིད་ཀྱི་སྐྱ་སེར་གུས་ལྡན་སྤྱི་དང༌། བན་པ་ཞིང་གསར་བླ་མས་སྣ་གྲངས་པའི་མོན་པ་མང་པོ་དང༌། ལས་འཕྲོ་གླིང་པ་ལྷ་ཟླ་བ་རྣམས་ཀྱིས་ཀྱང་རང་འབྱོར་མ་བསྲིས་པའི་འབུལ་ཞབས་བགྱིས། གཏེར་སྟོན་བདེ་ཆེན་གླིང་པའི་སྐུ་སྐྱེར་རབ་བྱུང་གི་བསླབ་པ་བསྩལ་བ་དང༌། དེར་འདུས་ཀྱི་སྐྱེ་བོ་ཇི་སྙེད་པ་སྨིན་གྲོལ་དུ་མཛད་ནས་གདན་བཏེག །སྒོ་མདར་གྲི་གུ་བའི་ཐབ་འཛིན་དང༌། ལམ་གྱི་ཞབས་ཏོག་ནར་མ་འབོག་མདོང་གཉིས་ཀས་ཞུས་ཏེ་ཕེབས་པར་ཡང་དག་རིར་ཡང་སྤྱན་དྲངས་ནས་འབུལ་བསྙེན་ཞུས། དེར་གཉལ་སྡེ་དྲུག་གི་བླ་སློབ་དཔོན་གྲྭ་རིགས་ཀུན་དང༌། གཉལ་ལོ་བྱར་གསུམ་གྱི་སྐྱེ་བོ་དུ་མ་འདུས་ཤིང་བྱ་བ་དམག་དཔོན་པའི་ཇ་འདྲེན་པའང་སླེབ། དགེ་འདུན་པདྨོ་བཀོད་པ་དཔོན་སློབ་རྣམས་བྱོན་པ་བཅས་པས་འབུལ་ཚོགས་དང༌། འབོག་ཀོང་བས་ཀྱང་འབུལ་ཆེན་བགྱིས། སླར་རབ་དགའ་བདེ་ཆེན་དུ་ཕེབས། སྡེ་པ་དང་རྫོང་དམར་བ་སོགས་སྡེ་དགོན་ཀུན་གྱིས་འབུལ་ཞབས་ཆེར་བགྱིས་ཤིང༌། དཔོན་ས་ཆོས་རྒྱལ་གླིང་པ་མཆེད་ཀྱི་ཇ་ཞུས་དང༌། སྒོ་ནས་ནང་སོ་སྲིད་བྲལ་མཆེད་ཀྱིས་སྤྱན་འདྲེན་རིམ་འབྱོར་གྱིས་རབ་བརྟན་གླིང་དུ་ཕེབས་པ་ན། དོན་ཡོད་པའི་རྗེས་སུ་དམིགས་པའི་འབུལ་ཆེན་སོགས་བགྱིས་ཤིང༌། སྟོན་པའི་གོས་སྐུ་གསར་བཞེངས་ལ་ཕྱག་ནས་ཞུས། དེ་ནས་བཏེག་པའི་ལམ་དུ་ལྕང་ར་བས་འབུལ་ཞབས་དང་བཅས་མཁར་ཐོག་ཆོས་སྡེའི་གཙུག་ལག་ཁང་སོགས་པར་ཕྱག་ནས་ཞུས་ཏེ།

ཆོས་གྲྭ་བཤད་སྒྲུབ་གླིང་གི་ཀརྨ་ལྷ་ཁང་དུ་གདན་ཕེབས་ཐོག་རི་ཆེ་ནས་སྐུ་སྐྱེ་གྲགས་རྣམ་པ་གཙོ་བོར་གྲྱུར་པའི་འབུལ་སྐྱེལ་དང༌། གཞན་ཡང་རྒྱ་སྟོན་པ་དང་དུལ་མོ་བ་སོགས་པའི་འབུལ་སྐྱེལ་མང་དུ་སླེབ་ཅིང༌། བཤད་སྒྲུབ་གླིང་པས་ཀྱང་གཞི་ལེན་གྱི་འབུལ་ཞབས་བགྱིས། དེར་ལྕགས་མོ་ཡོས་ལོའི་ལོ་སར་དང༌། སྡེ་པས་བསྙེན་བཀུར་ནས་གཞི་བྱེས་ཀྱི་དགེ་འདུན་ཚོགས་ཆེ་བས་སྨོན་ལམ་ཚུགས་ཤིང༌། བཅོ་ལྔའི་ཉིན་ཚོགས་དབུར་བཞུགས་པའི་གསོ་སྦྱོང་དང་དགེ་འདུན་རྣམས་ཀྱིས་མཆོད་པའི་བཀོད་པ་དང་བཅས་པས་སྟོན་པ་གྲོང་ཁྱེར་མའི་སྐུ་བརྙན་སྤྱན་དྲངས་ཏེ་སེར་སྦྲེང་ཤིས་བརྗོད་བཅས་མཛད། རིམ་པས་སྤོ་བོ་ཕུ་ལུང་པ་སོགས་ཀྱི་རྟ་འབུལ་ཀྱང་སླེབ། སྨོན་ལམ་གྲོལ་ནས་བཤད་སྒྲུབ་གླིང་གི་དགེ་འདུན་ཁམས་པ་འབུལ་སྐྱེལ་བ་རྣམས་དང་བཅས་པ་ཀུན་ལ་ནང་དོན་དང་ཀུན་རིག་གི་ཁྲིད་ལུང་ལ་སོགས་པའི་བཀའ་ཆོས་ཚུགས། སྤྱན་སྔ་རིན་པོ་ཆེའི་དབོན་རིགས་སུ་གཏོགས་པ་ཆོས་རྗེ་ཀར་ཕུན་ལ་ཐེལ་པའི་གྲྭ་ཚང་གི་སློབ་དཔོན་དང་ཚོགས་ཆེན་གྱི་མཁན་པོ་སྦྲགས་པའི་ཀྭན་ཇ་གནང༌། ཡར་སྟོད་ནས་ས་སྐྱོང་སྲོང་བཙན་ཞལ་ངོ་རྣམས་ཀྱང་བྱོན། སྒོ་པས་དོ་ཆོས་སུ་སྤྱན་དྲངས་ཏེ་བསྙེན་བཀུར། སླར་བཤད་སྒྲུབ་གླིང་པ་སོགས་གཞི་བྱེས་ཀྱི་རབ་བྱུང་བསྙེན་རྫོགས་བསྒྲུབ་པ་མང་དུ་བྱུང༌། ཡོམ་པ་དང་ཀར་ཆེན་པས་ཀྱང་འབུལ་ཆེན་བགྱིས་པ་སོགས་དེར་འདུས་ཀྱི་སྐྱེ་བོ་ཇི་སྙེད་པ་མཐོང་ཐོས་དོན་ལྡན་གྱི་ཕྲིན་ལས་བཟང་པོས་ཡང་དག་པའི་ལམ་དུ་དཀྲི་བར་མཛད་ནས། སླར་རབ་བརྟན་གླིང་དུ་ཕེབས་པར་ནང་སོ་སྲིད་བྲལ་བས་ནར་མའི་ཞབས་ཏོག་དང་འབུལ་ནོད་རྒྱ་ཆེར་བགྱིས་ཏེ། དེའི་ཚོགས་པ་རྣམས་ལ་བཀའ་ཆོས་མང་དུ་གནང་སྟེ། སྐུ་རབ་ཏུ་ཕེབས་ནས། ས་སྐྱོང་ཀརྨ་མི་ཕམ་པ་ཁྲི་ཐོག་ཏུ་ཆེ་འདོན་གྱི་འཇའ་ས་དང་ཐམ་ཀ་ཤིས་བརྗོད་གནང་ཆ་གྱ་ནོམ་པ་དང་བཅས་པ་བསྩལ། དེ་ནས་ཞལ་ངོ་སྒར་གཞུང་བློན་འབངས་དང་བཅས་པ་ཀུན་གྱིས་འབུལ་ཞབས་རིམ་པས་བགྱིས་ཏེ།

སྐབས་སུ་རིན་པོ་ཆེ་རྣམ་རྒྱལ་བའི་དྲུང་དུ་བློ་སྦྱོང་དོན་བདུན་མ་དང་མཐའ་འཁོབ་འདུལ་བའི་ཆོས་ལ་སོགས་པའི་ཁྲིད་དང་རྣམ་འཇོམས་དཀར་པོ་ལ་སོགས་པའི་བཀའ་དབང་མང་དུ་གསན་ཞིང༌། ཡུལ་ཕྱོགས་དེ་ཉིད་དང་ཡུལ་ཕྱོགས་ཐ་དད་པ་ནས་འོང་བའི་དད་འདུས་དུ་མ་ལ་རབ་བྱུང་བསྙེན་རྫོགས་ཀྱི་བསླབ་པའི་བཀའ་དྲིན་དང་དབང་བཀའ་ཁྲིད་ལུང་གི་འབྲེལ་པ་ཅི་རིགས་པའང་བསྩལ་ཏེ། ཀོང་ཕྱོགས་སུ་གདན་བཏེགས་ལམ་གྲུམ་མདའ་བ་སོགས་དང༌། རབ་ཐང་ཁར་གསར་བ་སྡེ་དགོན། ལམ་བར་ཕན་ཚུན། དམར་མོ་བ་སྡེ་དགོན་སོགས་ཀྱི་འབུལ་བ་བསྙེན་བཀུར་ཞུས་ཤིང༌། དགོན་དེ་རྣམས་ལ་རྟེན་མཆོད་དང༌། ཚོགས་ཁྲོ་ལ་སོགས་པའི་སྤྱི་རྫས་དང༌། དགེ་འདུན་གྱི་བཅའ་བསྒྲིགས་ལ་སོགས་པའི་བཀའ་ཁྱབ་ཀྱིས་འཕྲལ་ཡུན་ཀུན་ཏུ་དགེ་བར་མཛད། བྱང་ཁར་སྒམ་པོ་པས་ཕེབས་བསུ་ཐབ་འཛིན་ཞུས་ནས་ཞོལ་སྟེང་ཀླུ་ཁང་དུ་ཞག་མལ་གནང་བ་དང་རྗེ་སྒམ་པོ་བའི་དུས་ཆེན་ཚེས་བཅོ་ལྔ་འགྲིག་ཅིང་གཟའ་འཛིན་ཡང་བྱུང་བས་སྒམ་པོར་སྐུ་འདྲ་རིན་པོ་ཆེས་གཙོས་པའི་རྟེན་གསུམ་ལ་མཆོད་མེ་སྙན་དར་ལ་སོགས་པའི་མཆོད་འབུལ་དང༌། རི་གླིང་ཀུན་ལ་མང་སྐོལ་རྣམ་གཞག་རྒྱ་ཆེར་གནང༌། དེ་ནས་སྒོ་སྐུར་གྱི་ཞལ་ངོས་ཐོག་དྲངས་པའི་དྲག་མགོས་རྣམས་ཀྱིས་ཞབས་སྐྱེལ་བཅས་ཕེབས། གཡུང་དར་རྒྱས་སུ་ཕེབས་སྐབས་དགེ་འདུན་འོག་མིན་གླིང་པའི་དགོན་གནས་འདེབས་པའི་བཀོད་ཁྱབ་དོ་དམ་དང༌། ཞར་དུ་ཐུགས་དམ་རྟེན་ཟུང་འཇུག་བརྒྱུད་པའི་ཞལ་ཐང་དྲས་མཉམ་བཞེངས་པར་སྤྲུལ་སྐུ་བ་ནམ་བཀྲས་དཔོན་སློབ་རྣམས་རྫོང་བ་གནང་སྟེ། གཞོལ་བརྒྱུད་རིམ་གྱིས་ཕེབས་པའི་ལམ་བར་དུ་ནགས་ཕུ་བ་སྡེ་དགོན་གྱི་ཇ་ཞུས་རིམ་པར་འབྱོར་ཞིང༌། དགེ་འདུན་རི་ཁ་སང་སིང་བ་ཀུན་གྱིས་ཀྱང་ཕེབས་བསུ་འབུལ་བ་ཞབས་ཏོག་དཔག་ཏུ་མེད་པས་མཆོད་ཅིང༌། ནགས་ཕུ་བ་སྡེ་དགོན་གྱི་ཕེབས་བསུའི་བཀོན་ཆེན་དང་བཅས། ལྷ་ཁང་སྟེང་གི་གཙུག་ལག་ཁང་གསར་འདེབས་ཀྱི་ཕྱི་རྒྱ་གྲུབ་པ་ལ་ཕྱག་ནས་གནང་ནས་འཕྲུལ་ཁང་ཆོས་ཁྲི་ཐང་དུ་ཕེབས་ཐོག་སྒམ་པོ་ཨ་བོ་ཆོས་རྗེ་དང༌།

འགྲུ་ལའི་མཁན་པོ། དཔོན་ཟིལ་གནོན། ཞོ་ཁ་ནང་སོ་རྣམས་ཀྱང་རིམ་པས་ཕྱག་འབུལ་དུ་འབྱོར་བ་ལ་སོ་སོར་འདོད་ཆོས་ཅི་རིགས་པའང་བསྩལ། ལོང་པོ་རྒྱལ་པོ་སོགས་པས་གསོལ་ཕོག་དང་འཕྲུལ་ཁང་ནང་སོས་གཞི་ལེན་གྱི་དཀར་དྲོ་གཟབས་རྒྱས་ཞུས། རྩེ་སྒང་པ་སོགས་ཀར་སྲིད་རྣམས་ཀྱི་སྤྱན་འདྲེན་ཀྱང་སླེབ། བྲག་དཀར་ལྷ་ཆུར་དགེ་འདུན་མཚན་སྒྲོག་པ་སོགས་ཀྱིས་འབུལ་ཞབས་བགྱིས། གནས་སུ་ཕེབས་ནས་དཔོན་རྒྱལ་པོས་ལྷ་ཆུ་མདུན་གྱི་བཞུགས་ཁྲི་ཁར་ཚོགས་མཆོད་ཀྱི་གྲལ་དབུར་སྤྱན་དྲངས་ཏེ་བཞུགས་པའི་ཚེ་ནམ་མཁའ་འཇའ་འོད་ཀྱིས་ཁེངས་ཤིང་མེ་ཏོག་གི་ཆར་འབབ་པ་ཀུན་གྱིས་མཐོང་བ་བྱུང་ཟེར། ཟླ་གཅིག་ཙམ་སྒྲོལ་དཀར་གྱི་སྒྲུབ་པའི་སྐུ་མཚམས་ལ་བཞུགས། སྐུ་མཚམས་གྲོལ་ཏེ། གནས་དེ་ཉིད་ཀྱི་བླ་མ་བསྐོ་བཞག་དང་ཚོགས་པ་རྣམས་ལ་མང་ཇ། དར་འགྱེད། རྒྱལ་སྲས་ཐོགས་མེད་པའི་ཁྲིད་ཡིག་གི་སྟེང་ནས་བློ་སྦྱོང་དོན་བདུན་མའི་ཁྲིད་དང་ལྗགས་ལུང་སོགས་བཀའ་དྲིན་བསྩལ་ཏེ་གདན་བཏེག་ནས། དེ་ནུབ་དྲུང་དེ་བཞིན་གཤེགས་པའི་སློབ་མ་མི་ཉག་གྲགས་རིན་གྱི་སྒྲུབ་ཕུག་ཏུ་བཞུགས། ཕྱི་ཉིན་རྟ་རྒྱུག་ཐང་དུ་ཕེབས་པ་ན་དྲུང་འཁོར་རྣམས་ལ་བསངས་ཤིང་ཐུས་གསུངས་ནས་ཐང་སྣར་བསངས་ཆེན་པོ་མཛད་ཅིང༌། མིང་བཀྲ་ལེགས་པ་གཉིས་ཀྱིས་ཐང་དཀྱིལ་དུ་ཐོ་ཆེན་པོ་ཅིག་རྒྱོབ་གསུངས་བཞིན་རྒྱབ། 

དེ་ནས་རིམ་གྱིས་ཉང་བན་ཏིང་འཛིན་བཟང་པོའི་སྒྲུབ་ཕུག་དང་ཞབས་རྗེས་ཡོད་པའི་གནས་དང་ཉེ་བར་བཞུགས་ཏེ། དེ་ནས་འཕྲུལ་ཁང་ནས་ཆོས་ཁྲི་ཐང་ཉིད་དུ་ཕེབས་ནས་བཞུགས་སྐབས་སྔགས་གྲྭ་དབུ་མཛད་ཁམས་ནས་འབྱོར་བས་ཇ་དངུལ་སོགས་པའི་འབུལ་ཆེན་དང༌། གཞན་ཡང་ཀོང་པོའི་ཇ་པ་རྣམས་དང་འཇང་རྒྱལ་བློན་མཆོད་ཡོན་གྱི་འབུལ་སྐྱེལ་བ་རྣམས་ཀྱིས་རིམ་བཞིན་འབུལ་ཆེན་བགྱིས། ཟུར་མང་སྐུ་སྐྱེ་ཀར་བློ་བ་ལ་ཀྭན་ཏིང་གུ་ཤྲིའི་ལས་ཀ་དང༌། མཉན་སྤྲུལ་ལ་བྱང་གླིང་གི་བླ་མའི་ཀྭན་ཇ་གནང་བ་སོགས་ཁམས་པའི་བླ་འགོ་འབུལ་སྐྱེལ་བ་མང་ཞིག་ལ་ཆོས་དང་ཟང་ཟིང་གིས་རངས་པར་མཛད། མཆོག་སྤྲུལ་དཔོན་སློབ་སྤྱན་འདྲེན་པ་ཡང་གནང༌། དེ་ནས་འཕྲུལ་ཁང་བཏེག་པའི་ཐབ་སྐྱེལ་གྱི་སར་གྲུབ་ཆེན་ཀརྨ་པའི་སྐུ་བྱིན་ཅན་བཞུགས་པར་ཕྱག་མཆོད་མཛད་དེ། རིམ་གྱིས་སྡེ་ནས་གནམ་ཚལ་བར་གྱི་ཡུལ་མི་དྲག་ཞན་དགོན་ཆེ་ཕྲ་ཀུན་གྱིས་འབུལ་ཞབས་དང༌། ང་ཕོད་དུ་བཞུགས་ཐོག་འབའ་སྟག་མགོ་བའི་འབུལ་སྐྱེལ་བ་དང༌། གླང་མཁར་དུ་ཀོང་པོའི་སྤྱན་འདྲེན་ཞབས་བསྐུལ་བའང་འབྱོར། ཞོ་ཁར་ཕྱགས་ཕེབས་སྐབས་སྔ་སོར་ཇི་སྐད་བསྩལ་བའི་གྲྭ་ཚང་གསར་བསྒྲིགས་ནང་དོན་ལ་སོགས་པའི་གཞུང་འགའ་ཤས་ཚོགས་འདོན་དུ་ཚུགས་པ་སྤྱན་ལམ་དུ་བསྟར་བས་དགྱེས་པར་གྱུར། རིམ་གྱིས་ཞོ་ཁ་སྡེ་དགོན་སོགས་བྲག་གསུམ་ཕུ་མདའ་ཀུན་གྱིས་འབུལ་བ་བསྙེན་བཀུར་རྒྱ་ཆེ་གྲངས་མང་བགྱིས་ཤིང་གྲྭ་ཚང་གསར་པ་སོགས་རབ་བྱུང་དགེ་ཚུལ་གྱི་བསླབ་པ་ཞུ་བ་མང་དུ་བྱུང༌། བྱང་བདག་པོ་སྔགས་འཆང་བཀྲ་ཤིས་སྟོབས་རྒྱས་པ་ཀོང་པོར་འགྲོ་དོན་དུ་ཕེབས་སྐབས་ནས་ཕྱག་འབུལ་དུ་བྱོན་ཏེ་ཁོང་རང་གི་སྲས་ཕྱགས་ཕྱིར་འབུལ་བ་སོགས་གུས་པ་ཆེར་མཛད། ཡང་སྟོད་ནས་ས་སྐྱོང་སྲོང་བཙན་པས་མཆོད་སྤྲིན་པའི་དགོངས་རྫོགས་དངོས་གཞིའི་འབུལ་བ་སོགས་འབྱོར་བས། རྗེ་བླ་མའི་དངུལ་སྐུ་ཕྱག་ནས་མ་དང་ཕྱག་བྲིས་པུསྟིས་ཐོག་དྲངས་པའི་འབུལ་ཆེན་སྒར་ཆོས་སྡེ་ཀུན་ལ་མང་ཇ་འགྱེད་བཅས་བགྱིས་པའི་ཚོགས་དབུར་ཕེབས་ཏེ་བསྔོ་སྨོན་གྱི་རྒྱས་འདེབས་ཡང་དག་པ་མཛད་ནས།

རིམ་གྱིས་ཉང་པོ་གཞུང་ནས་ཆིབས་བསྒྱུར་བར་ཉང་ཁ་སྟོད་སྨད་ཀྱི་ཡུལ་གྲུ་དགོན་གནས་ཇི་སྙེད་པ་ཀུན་གྱིས་སོ་སོ་ནས་འབུལ་ཞབས་དཔག་མེད་ཀྱིས་རིམ་པར་བཏེག་ཅིང༌། བྲ་ཏིར་རང་བྱུང་རྗེའི་སྒྲུབ་ཆུ་ཞབས་རྗེས་དང༌། གནས་གཞིར་དགེ་བཤེས་ཤར་བའི་གཙུག་ལག་ཁང་ན་སླེའི་ཇོ་བོ་ཞེས་སྟོན་པའི་སྐུ་བརྙན་ངོ་མཚར་ཅན་བཞུགས་པ་མཇལ་ཏེ་ཕྱག་མཆོད་སྨོན་ལམ་མཛད། གསའ་ཕུར་ཕེབས་ཏེ་དྲུང་དོན་ལྡན་ཞབས་ཀྱི་གསེར་འབུམ་དང་གསའ་ཕུའི་ཇོ་བོ་ཞེས་པ་རྗེ་རོལ་པའི་རྡོ་རྗེས་ཧོར་ཡུལ་ནས་སྤྱན་དྲངས་པའི་སྟོན་པ་ཐུབ་དབང་གི་ཧོར་སྐུ་བཟོ་ཁྱད་ཅན་བཞུགས་པའི་དྲུང་དུ་ཕྱག་མཆོད་མཛད་ཅིང༌། རྫ་ཡིག་སྒྲུབ་སྡེར་ཡང་ཞབས་ཀྱིས་བཅགས། ཉན་ཁྲིར་ཕེབས་པ་ན་གཏེར་སྟོན་དྲི་མེད་ཀུན་དགའི་སྒྲུབ་གནས་སེ་མོ་རྒྱལ་ཞེས་པར་ཁམ་བུའི་མེ་ཏོག་ཤར་བ་དང༌། ཉང་ཁ་སྟོད་ཀྱི་ཆབ་དོག་པོར་ཆིབས་འདོ་བ་ཀུན་སྨོན་གྱི་ཞབས་རྗེས་ཀྱང་གསལ་པོར་བྱུང་ཟེར། ཉན་ཁྲིར་རྒྱ་སྟོན་པའི་འབུལ་སྐྱེལ་གཏོས་ཆེ་བ་སླེབ། སྤང་སྣ་ཆུ་སྐོར་དུ་ཕེབས་ཐོག་ནས་སྟག་རྩེའི་དཔལ་མཁའ་སྤྱོད་པའི་སྐུ་འདྲ་རིན་པོ་ཆེ་ཡང་མཇལ་བ་མཛད་ནས། དེ་ནས་ཀོང་སྟོད་སྨད་ཀྱི་ཀར་སྡེ་ཀུན་འདུས་པའི་སེར་སྦྲེང་དང༌། བླ་མ་རྣམས་ཀྱི་ཆིབས་བསུ་ཐབ་འཛིན་དང་བཅས་དཔལ་རྣམ་ཐོས་ཀྱི་རི་བོའི་སྒྲུབ་སྡེ་བསམ་འཕེལ་དབང་པོའི་ཏོག་ཏུ་གདན་ཕེབས་ནས། གྲྭ་ཚང་ཀུན་གྱི་དགེ་འདུན་རྣམས་ལ་ཕྱག་དབང་དང་སྐྱེ་བོའི་ཚོགས་གཞན་རྣམས་ཀྱང་ཞལ་མཇལ་ཕྱག་ནས་སོགས་ཀྱིས་སེམས་རངས་པར་མཛད། རྣམ་སྲས་ཕོ་བྲང་དུ་ལས་འཛིན་རྣམས་ཀྱི་གཞི་ལེན་གྱི་དཀར་དྲོ་ཞུས་སྐབས་གསེར་འབུམ་རིན་པོ་ཆེར་སྙན་དར་དང་ཕྱག་འབུལ་ཡང་གནང༌། དྲུང་པ་འཇམ་དབྱངས་རྣམ་རྒྱལ་བའི་གདུང་ཆོག་གྲོལ་སྟོན་གྱི་ཚོགས་དབུར་སྤྱན་དྲངས་ཏེ་བསྔོ་རྟེན་རྒྱ་ཆེར་ཕུལ་བར་བསྔོ་སྨོན་གནང་ཞིང༌། དྲུང་པ་དེ་ཉིད་ཀྱི་དགོངས་རྫོགས་འགྱེད་བཅས་དགོས་པ་རྣམས་སྒར་གྱི་ཕྱག་མཛོད་ནས་གནང༌།

རིམ་གྱིས་སྐུ་རིམ་ཆེན་མོ་ཚུགས་པ་ནས་བཞུགས་ཡུལ་ཀྱང་ཕོ་བྲང་དུ་གནང་སྟེ་ཉིན་རེ་བཞིན་ཚོགས་དབུར་ཕེབས། དེར་སོགས་སྟེང་བླ་མས་འབུལ་ཆེན་དང༌། ཕོག་རྩ་ནས་བསམ་དོན་པས་དང༌། དཔོན་རྒྱལ་ཆེན་སོགས་ལྟ་བའི་རྒྱ་བདག་ཀུན་འབུལ་ཕྱག་ཏུ་སླེབ། སྐུ་རིམ་གྲོལ་རྗེས་སྒྲུབ་སྡེར་བཞུགས་ཡུལ་གནང་ནས་ཆུ་ཕོ་འབྲུག་གི་ལོ་སར་གནང་ཐོག་དབུས་གཙང་དྭགས་ཀོང་གི་སྡེ་དགོན་འགོས་ཆེ་བ་ཀུན་གྱིས་ལོ་སར་དང་བརྟན་བཞུགས་ཕུལ་བ་ན་འབྲུག་སྒྲ་ལྡིར་བས་ཀུན་གྱིས་ལྟས་བཟང་པོར་གླེང༌། སྐུ་མཚམས་བདུན་ཕྲག་གཅིག་པ་ཞིག་གནང་བ་གྲོལ་ནས་སྨོན་ལམ་གྱི་ཚོགས་དབུར་ཕེབས་ཤིང༌། བཅོ་ལྔའི་ཉིན་སེར་སྦྲེང་ཤིས་བརྗོད་རྒྱས་པ་བཅས་མཛད། དེ་ནས་རིམ་གྱིས་རྩེ་སྒང་ཕོ་བྲང་མགོན་ཁང་གི་རྟེན་གཏོར་གསོ་བ་དང༌། འོར་ཤོད་ཕྱིན་ནས་རོང་ཆུ་མདོ་ཚུན་གྱི་ཀར་དགེ་ས་རྙིང་ཚལ་འབྲུག་སོགས་ཕྱོགས་དང་རིས་སུ་མ་ཆད་པའི་བླ་མ་སློབ་དཔོན་དགེ་འདུན་ལ་སོགས་པའི་སེར་སྐྱ་དྲག་ཞན་ཀུན་མཇལ་འབུལ་དུ་འོང་པ་ཐམས་ཅད་ལ་ཇི་ལྟར་འཚམ་པའི་ཁྲིད་ལུང་སོགས་ཀྱི་ཆོས་སྦྱིན་དང༌། ཞལ་མཇལ་ཕྱག་དབང་ལ་སོགས་པའི་འབྲེལ་པ་མཁོ་དགུའི་དངོས་པོའི་ཕན་པ་དང་བཅས་སོ་སོར་བསྟན་པ་སྤྱིའི་གསོས་དང༌། འགྲོ་བ་བདེ་ཐབས་ཀྱི་མཛད་འཕྲིན་རྒྱ་ཆེར་སྤེལ་ཞིང༌། གཡུང་དར་རྒྱས་སུའང་དགེ་འདུན་འོག་མིན་གླིང་པའི་གཙུག་ལག་ཁང་གསར་འདེབས་ཀྱི་ཆ་རྐྱེན་གྱི་གནང་ཆ་གྱ་ནོམ་པ་དང༌། རོང་གཙང་གི་ཞལ་ངོ་ཀུན་ལ་གྲོགས་འགྱུར་དགོས་པའི་བཀའ་ཤོག་དང་བཅས་གནང་ཞིང༌། གཡམ་བཟང་གི་སྤྱན་སྔར་སྔ་སྲོལ་ལྟར་ཆོས་མཛད་པར་ཀྭན་ཏིང་གུ་ཤྲིའི་ལས་ཀ་དང་བཅས་ཏེ་བསྐོ་བཞག་དང༌། རྩེ་སྒང་གི་ནང་སོར་གདན་ས་པ་སྔ་མ་རྣམས་ཀྱི་འཇའ་སའི་ལས་ཀ་བཞིན་གྱིས་ཀྭན་ཇ་གནང༌། དེ་སྐབས་རྣམས་སུ་སྡེ་པ་ཕུ་ལུང་པས་གཙོས་པའི་སྤོ་བོ་སྟོད་སྨད་པ་ཡོངས་ཀྱིས་མཇལ་ཞིང༌། ཇ་དངུལ་རྟ་སོགས་པའི་འབུལ་ཆེན་རིམ་པར་བགྱིས།

བུ་ཆུ་གཏེར་གྱི་ལྷ་ཁང་གི་ཇོ་བོ་ཐུགས་རྗེ་ཆེན་པོའི་དྲུང་དུ་ན་བཟའ་སྙན་དར་འབུལ་བ་དང་ཕྱག་མཆོད་འབུལ་བར་ཕེབས་ནས་འཁོར་གྱི་རྟེན་ཕྲན་དང་སྤང་ཐོག་ཞིག་གསོས་དགོས་པ་རྣམས་རྒྱུ་དང་བཟོ་བོ་སོགས་གང་ཅིའི་དགོས་ཆ་གནང་ནས་འཕྲལ་གསོའི་བཀའ་བསྩལ། ཕྱིར་ཕེབས་ནས་ཏྲེ་ཆེན་སྐུ་སྐྱེ་བཤད་སྒྲུབ་གླིང་བླ་མར་བསྐོ་བཞག་གནང་སྟེ། སྒྲུབ་སྡེའི་སྐྱིལ་པོ་བཞུགས་ཉམས་སྤྲོ་བ་ཞིག་ཏུ་སྐུ་མཚམས་ལ་བཞུགས་པའི་ཁོག་ནས་ཟིང་པོ་སུམ་མཁར་གྱི་བར་སོགས་ཀོང་སྟོད་སྨད་ཀྱི་ཟློས་སྣ་ཡོད་པ་ཀུན་བཀའ་ཤོག་དང་མི་སྣས་ཟློས་མེད་དུ་མཛད། སྐུ་མཚམས་ཁྲོལ་ཙམ་མཛད་ནས་ནང་སོ་སྒོ་བ་སྲིད་བྲལ་བ་འདས་པའི་བསྔོ་ཞུས་སུ་དཔོན་ས་སྨིན་གྲོལ་བ་དཔོན་གཡོག་བྱོན་པར་མཇལ་ཁ་དང་བསྔོ་སྨོན་གྱི་རྒྱས་འདེབས་གནང༌། དེས་ཕུལ་བའི་གོས་སྐུ་རབ་བརྟན་གླིང་དུ་བཞུགས་པར་བསྩལ། སྒོ་པས་ཕུལ་བའི་འབྲི་ཕྱུགས་མང་པོ་རྣམས་དང༌། འོ་ཡུག་ནུབ་སྒང་པས་ཁོ་རང་གི་ས་གཞིས་གང་ཡོད་ཕུལ་བ་རྣམས་རྗེ་བླ་མའི་སྐུ་གདུང་མཆོད་རྟེན་རིན་པོ་ཆེའི་མཆོད་ཐེས་སུ་སྦྱར་བ་སོགས་ཉི་མ་བཞིའི་བར་དུ་དབུས་གཙང་དྭགས་ཀོང་སྤོ་བོ་ལ་སོགས་པའི་མཇལ་མི་ཀུན་གང་ལ་ཅི་འཚམ་པའི་ཐུགས་རྗེས་འཇུག་པ་བསྩལ་ནས། སླར་སྐུ་མཚམས་སུ་བཞུགས། དགོངས་པ་ཇི་ལྟ་བར་བུ་ཆུའི་ཞིག་གསོས་དགོས་པ་རྣམས་གྲུབ། དེ་ནས་རིམ་གྱིས་རྒྱ་ལའི་ཉེ་ལོགས་སུ་རི་འུར་གྱིས་གཙང་པོ་འཁྱིལ་བ་ལ་ཐུགས་དམིགས་གཏད་པའི་ཕྱག་ནས་དང༌། གཙང་པ་མཆེད་ཀྱིས་སྡེ་པ་ཞིང་མ་ཆེན་གྱི་དོན་དུ། ཀརྨ་རབས་དགུ་སོགས་ཀྱི་སྐུ་བརྙན་བཞེངས་པ་མཚུར་ཕུར་བཞུགས་པར་ཞུས་ནས་ཕུལ་བར། སྐུ་གསེར་དུ་གསེར་ཞོ་ཉིས་བརྒྱ་དང་དངུལ་ཆུ་དང་བཅས་སྐྱེལ་མི་གནང༌། སྤོ་བོ་ཕུ་ལུང་པའི་སྡེ་བར་དགོན་གྱི་གདན་སའི་ཀྭན་ཇ་གུ་ཤྲིའི་ལས་ཀ་དང་བཅས་གནང༌། གསའ་ཕུའི་གསེར་འབུམ་རིན་པོ་ཆེར་གསེར་ཤོག་སྒྲོན་པ་དང༌། ལྷ་ཁང་ཞིག་གསོའི་རྒྱུ་དང་བཟོ་བོ་བཅས་རྫོངས་གནང༌།

མཆོག་སྤྲུལ་དཔོན་སློབ་སྤྱན་འདྲེན་པ་བསྐྱར་མ་གནང་ཞིང༌། སྐུ་མཚམས་ཁྲོལ་ཙམ་གནང་ནས་རྔོད་སོ་རི་དགོན་པའི་འབུལ་ཆེན་པ་རྣམས་ལ་ཞལ་མཇལ་དང༌། སྤུངས་རི་ནང་སོ་ཀར་སྒྲུབ་པར་དེ་ཉིད་ཀྱི་གདན་སའི་ཀྭན་ཇ་གནང༌། དེ་དང་རྩེ་སྒང་ནང་སོ། སོ་རི་བླ་མ་སོགས་ཁམས་ཀོང་གི་བླ་འགོ་མང་ཞིག་ལ་འདོད་ཆོས་ཀྱི་དབང་ལུང་ཅི་རིགས་ཀྱང་བསྩལ་ཏེ། མཚམས་ཀྱི་བཅད་རྒྱ་སྔ་མུས་བཞིན་གྱི་ངོས་ནས། རྩེ་སྒང་ཕོ་བྲང་ལ་ལྕགས་རིའི་མཁར་ལས་ཀྱི་ཞལ་ཏ་གནང་ནས་ལས་མགོ་ཚུགས། རྒྱ་ནག་ཕོ་བྲང་ནས་གོང་མ་ཏཱའི་མིང་དབན་ལི་རྒྱལ་པོའི་གསེར་ཡིག་འབུལ་ནོད་དང་བཅས་པ། རྟ་འབུལ་བ་རྣམས་ཉིད་ཀྱི་འབུལ་ཆས། ཞིང་གི་མི་ཆེན་སོགས་མདོ་པའི་དཔོན་རྣམས་ཀྱི་ཞུ་ཡིག་རྟེན་བཅས་རྣམས་ དང༌། དགེ་འདུན་ཟུར་རི་བ་ཁམས་སུ་བསོད་སྙོམས་སུ་བྱོན་པ་རྣམས་འབྱོར། འབྲི་ཁུང་ནས་རྗེ་མཆོག་སྤྲུལ་དཔོན་སློབ་བཞུགས་སྒར་དུ་ཆིབས་བསྒྱུར་ཡོད་པའི་བང་ཆེན་སོགས་དང་ཞུ་འཕྲིན་སླེབ། ཟླ་བ་དགུ་པར་སྐུ་མཚམས་གྲོལ་ཏེ། དགེ་འདུན་ཟུར་རི་བ་རྣམས་ཀྱིས་མཇལ་དར་དང་ཕྱག་འབུལ་བཞེས། དེ་ནས་ཚོགས་གུར་དུ་སྤྱན་དྲངས་ནས་འབུལ་ཆེན་བགྱིས་པའི་ཕེབས་ཞོར། རྩེ་སྒང་ཕོ་བྲང་གི་ལྕགས་རིར་གཟིགས་རྟོག་དང་ཕྱག་ནས་གནང་ཞིང༌། སྒར་མང་ལ་མང་སྐོལ་དང་འགྱེད་བཅས་གནང་ནས། དྲག་ཞན་ཀུན་གྱིས་ཡིག་དྲུག་ཉིན་སྟོང་མཚན་སྟོང་ཆགས་མེད་དུ་འདོན་དགོས་པའི་བཀའ་བཀོད་བསྒྱུར། རྒྱ་གར་ནས་ཛ་ཧ་བིར་གྱི་སློབ་མ་བཛྲ་ནཱ་ཐ་ཞེས་པའི་ཛཽ་གི་ཆེད་བཏང་མཇལ་དུ་འོང་བས་བཟང་པོའི་ཡུལ་ཆོས་ཀྱི་ལེགས་དགུའི་འབུལ་སྐྱེལ་བླ་ལྷག་པ་ཕུལ་ཞིང་གུས་པ་ཆེར་བགྱིས་པར་ཆོས་འབྲེལ་དང༌། གསེར་གྱི་གནང་ཆ་དང༌། རྒྱ་ནག་ཏུ་འགྲོ་བའི་ལམ་ཡིག་བཀའ་ཤོག་བཅས་གནང༌། བུ་ཆུར་ཕེབས་ནས་ཞིག་གསོས་གྲུབ་པ་རྣམས་ལ་གཟིགས་རྟོག་ཕྱག་ནས་མཆོད་འབུལ་སྨོན་ལམ་ཡུན་རིང་དུ་གནང༌། རྟ་རྣ་བ་སོགས་ཁམས་པའི་འབུལ་སྐྱེལ་བ་རྣམས་དང༌།

ཆབ་ནག་ནས་ལྷུན་བྲག་པའི་ཇ་ཞུས་སྤྱན་འདྲེན་པ་ཡང་སླེབ་པ་ཀུན་ལ་འདོད་ཆོས་དབང་ལུང་འགའ་ཞིག་གི་བཀའ་དྲིན་དང༌། དགེ་འདུན་ཡང་ཟུར་གྱི་གསར་བུ་སོགས་མང་པོར་རབ་བྱུང་བསྙེན་རྫོགས་ཀྱི་བསླབ་པ་བསྩལ། ཁང་དམར་བ་ཀུན་གྱིས་འབུལ་བསྙེན་དང༌། འོ་ཐང་པ་དང་ལྟ་བའི་རྒྱ་བདག་སོགས་པའི་སྤྱན་འདྲེན་པ་རྣམས་ལྷགས། གོང་མ་དབན་ལིའི་ཞུ་ལན་སྟོན་པའི་འཕེལ་གདུང་གི་གནང་སྐྱེས་བཅས་དང་རྟ་འབུལ་བ་སོགས་ཀྱི་ཞུ་འཕྲིན་འཕྲོད་ལན་རྣམས་ཚོང་དཔོན་གུ་རུ་ཚེ་བརྟན་ལ་བརྒྱུད་དེ་བསྩལ། འོ་ཐང་དུ་ཕེབས་པར་སྟོད་སྨད་ཀུན་གྱིས་འབུལ་ཞབས་རྣམས་བགྱིས་ཤིང༌། རྩེ་སྒང་སྡེ་ཉིད་དུ་ཕྱིར་ཕེབས་ནས་དཔོན་བཟང་ལྡན་པ་དཔོན་གཡོག་རྗེ་མཆོག་སྤྲུལ་དྲུང་དུ་རྫོང་བ་རྣམས་འབྱོར། བླ་མ་ཏྲེ་སྤྲུལ་དཔོན་སློབ་ཁམས་སུ་འགྲོ་དོན་དུ་ཕེབས་པར་བྱིན་རླབས་དང་བཀོད་ཁྱབ་རྫོངས་སྐྱེས་ཀྱི་གནང་ཆ་བཀའ་ཤོག་རྣམས་བཅས་བསྩལ། དེ་ནས་སྟོན་པའི་སྐུ་འབག་གྲོང་ཁྱེར་མ་དང་མ་མགོན་མགར་གསུམ་གྱི་འཆམས་སྐུ་གསར་བཞེངས་རྣམས་ལ་རབ་གནས་གནང་སྟེ། རྒྱལ་ཁང་ལྷུན་བྲག་པ་སོགས་ཀྱི་མོས་པ་བསྐང་ཕྱིར་ཆིབས་བསྒྱུར་ནས་རྒྱལ་ཁང་ཚལ་དུ་གདན་ཕེབས་པར་ཆབ་ནག་པ་ཀུན་གྱིས་འབུལ་བསྙེན་རྒྱ་ཆེར་དང༌། རི་བོ་དགའ་ལྡན་པ་དཔོན་སློབ་རྣམས་ཀྱིས་ཀྱང་འབུལ་ཞབས་དང༌། བཤད་པ་འབེལ་གཏམ་སོགས་ལེགས་བཤད་ཀྱི་མཆོད་པས་ལྷག་ཏུ་མཉེས་པར་བྱས། དེར་འདུས་ཀྱི་སྐྱེ་བོ་ཀུན་ལ་ཞལ་མཇལ་ཆོས་འབྲེལ་མཆོད་སྦྱིན་སོགས་པའི་ལེགས་ཁྱབ་བསྩལ་ནས། སླར་རྩེ་སྒང་སྒྲུབ་སྡེ་ཉིད་དུ་ཕེབས་ཐོག་མཆོག་སྤྲུལ་རིན་པོ་ཆེར་ལོ་སར་འབུལ་མི་རྫོང་བ་དང༌། རིམ་པས་ལོ་མཇུག་སྐུ་རིམ་དང་ཆུ་སྦྲུལ་ལོ་སར་གྱི་དགའ་སྟོན་རྒྱས་པར་གནང༌། གཞི་བྱེས་ཀྱི་དགེ་འདུན་ཚོགས་ཆེ་བ་ལ་གཞི་རྒྱུན་གྱི་ཞབས་ཏོག་ཕྱག་མཛོད་ནས་བཏང་བའི་ཡང་རིའི་ཚོགས་གུར་དུ་སྨོན་ལམ་འཛུགས་པ་གནང་བའི་བཅོ་ལྔར་གསོ་སྦྱོང་དང་བཅུ་དྲུག་ལ་ཤིས་བརྗོད་བཅས་མཛད།

ལོ་ཆེན་རཏྣའི་སྐུ་སྐྱེ་དཔོན་སློབ་ཕྱག་འབུལ་དུ་བྱོན་ཞིང༌། རྗེ་མཆོག་སྤྲུལ་དམ་པ་དཔོན་སློབ་ཕེབས་པར་རྩེ་སྒང་ནང་སོ་དང༌། ཕྱག་མཛོད་པས་གཙོས་པ་རྣམས་ཀྱིས་ཆིབས་བསུ་ཐབ་འཛིན་དང༌། དགེ་འདུན་གཞི་བྱེས་ཀུན་གྱིས་སེར་སྦྲེང་གཟབས་རྒྱས་ཀྱི་བསུ་བའི་བཀོད་ཆེན་གྱིས་སྤྱན་དྲངས་ཏེ། རྗེ་མཆོག་སྤྲུལ་དཔོན་སློབ་ནས་ཀྱང་ཕྱག་འབུལ་མཇལ་སྐྱེས་ཀྱི་འབུལ་ནོད་གྱ་ནོམ་པ་དང་བཅས་ཡབ་སྲས་ཞལ་འཛོམ་གྱི་དགྱེས་སྤྲོ་ཆེས་ཆེར་མཛད། དགེ་འདུན་ཅོག་གྲྭ་པ་ཁམས་སུ་བསོད་སྙོམས་ལ་བྱོན་པ་ཡང་འབྱོར་བས་མཇལ་དར་ཕྱག་འབུལ་ཞུས། དེ་ནས་རྗེ་མཆོག་སྤྲུལ་དཔོན་སློབ་རྣམས་ལ་གཞི་ལེན་གྱི་བཞུགས་གྲལ་དགྱེས་སྟོན་ དང༌། དགེ་འདུན་ཅོག་གྲྭ་བ་བཞག་བླ་དཔོན་སོགས་པས་ཟླ་བསྡེབས་དང་བཅས་པས་འབུལ་ཆེན་བགྱིས། དེ་ནས་རིམ་གྱིས་དབོན་དཀོན་མཆོག་པ་རྗེ་མཆོག་སྤྲུལ་དམ་པའི་ཕྱག་མཛོད་དུ་བསྐོ་བཞག་དང༌། དབོན་ཀར་བསྟན་པ་དགའ་ལྡན་མ་མོའི་གདན་སར་གོ་ཤྲིའི་ལས་ཀ་དང་བཅས་བསྐོ་བཞག་གནང་ཞིང༌། ཅོག་གྲྭའི་དགེ་འདུན་གསར་བུ་བ་སོགས་རབ་བྱུང་བསྙེན་རྫོགས་ཀྱི་བཀའ་དྲིན་ཞུ་བ་མང་དུ་བྱུང༌། འབྲུག་པ་སྤྲུལ་སྐུ་རིན་པོ་ཆེ་གཤེགས་པའི་མཆོད་བསྔོ་རྟེན་འབུལ་མི་ཡང་སླེབ། དེ་ནས་རེ་ཞིག་མགོན་པོའི་ནང་སྒྲུབ་གྱི་སྐུ་མཚམས་ལ་བཞུགས་པ་གྲོལ་ནས་ཡབ་སྲས་བཞུགས་སྒར་ལྷན་རྒྱས་ཀྱིས་ཀོང་སྨད་ལ་ཆིབས་བསྒྱུར་ཏེ་ཐོག་མར་ལྟ་བ་གཡུང་དྲུང་འཛིན་དུ་ཕེབས་པར། ལྟ་བ་སྟོད་པ་དང་བར་ཚིགས་པ་སྡེ་དགོན་ཀུན་གྱིས་འབུལ་ཞབས་ཞུས། མཆོག་སྤྲུལ་དམ་པར་རྒྱལ་བ་གོང་མའི་བཀའ་འབུམ་ལས་རྗེ་བཙུན་ངལ་བསོའི་ལྗགས་ལུང་དབུ་ཚུགས་ཤིང༌། ཆུ་ཇོ་བོར་གྲགས་པ་ཐུགས་རྗེ་ཆེན་པོ་རང་བྱོན་བཞུགས་པའི་གནས་མཇལ་ལ་ཕེབས་ཏེ་ཕྱག་མཆོད་སྨོན་ལམ་མཛད་པས་དེ་སྐབས་ཐན་པ་ཆེན་པོ་ཡོད་པ་ལ་ཡུལ་གྲུ་ཀུན་ལ་སྨན་པའི་ཆར་ཆེན་པོ་ཡང་བབས། དེ་ནས་རྗེ་གོང་མའི་ཞབས་ཟིན་དཔོན་རྒྱལ་ཆེན་ལ་སོགས་པའི་རྒྱ་བདག་ཀུན་གྱིས་ཐབ་འཛིན་དང༌།

རྩི་གུ་སྟེང་པ་རྣམས་ཀྱིས་སེར་སྦྲེང་གིས་ཕེབས་བསུ་དང་བཅས་ཏེ་ཚལ་གུང་དུ་ཕེབས་པར་རྒྱ་བདག་རྣམས་ཀྱིས་གཙོས་པའི་ལྟ་བ་སྨད་པ་ཀུན་གྱིས་འབུལ་ཞབས་ཡུན་རིང་བགྱིས་ཤིང༌། དགོན་སོ་སོར་སྤྱན་དྲངས་ནས་འབུལ་བསྙེན་ཀྱང་བགྱིས། མཆོག་སྤྲུལ་དམ་པར་གཞི་བྱེས་ཀྱི་བླ་འགོ་དཀའ་བཅུ་རབ་འབྱམས་དུ་མའི་ཞབས་འབྲེང་དང་བཅས་པར་དགོངས་གཅིག་རྒྱས་འགྲེལ་སོགས་རྗེ་གོང་མའི་བཀའ་འབུམ་འཕྲོ་མུས་ཀྱི་ལྗགས་ལུང་དང༌། མཆོག་སྤྲུལ་རིན་པོ་ཆེས་སྐུ་འཁྲིས་སུ་གསན་སྦྱོང་ཕྱགས་ཕྱིའི་གྲྭ་ཚང་ཞིག་འཛུགས་པའི་དགོངས་པ་ཞུ་བ་མཛད་པར། ཐུབ་བསྟན་ཉིན་བྱེད་གླིང་གི་མིང་དང་འདུས་པ་ཐོག་མ་བཅུ་ཕྲག་གཅིག་ལ་མང་ཇ་དར་འགྱེད་གནང༌། གཞན་ཡང་དགེ་འདུན་ཅོག་གྲྭ་པ་སོགས་གཞི་བྱེས་ཀྱི་ཆོས་དོན་གཉེར་མང་པོ་ལའང་ཚོགས་ཆོས་དང་ཟབ་ཁྲིད་ཀྱི་དམིགས་རིམ་སོགས་གང་ལ་ཅི་འཚམ་པའི་བཀའ་ཆོས་ཤིན་ཏུ་སྨར་ཞིང༌། ཞལ་མཇལ། གསུང་ཐོས། ཕྱག་དབང༌། དགེ་བསྐུལ་སོགས་འབྲེལ་པས་སྐྱེ་བོ་དམངས་ཀྱི་རེ་བ་ཡང་གང་བར་མཛད་ནས། རྗེ་རང་བྱུང་པའི་བཞུགས་གནས་བཀྲ་ཤིས་ལྐོག་འཕྲང་དུ་ཕེབས་པར་དེ་གོང་རྗེ་བླ་མ་དང་ཡབ་སྲས་ཕེབས་སྐབས་སུ་འཛུགས་པ་གནང་བའི་གྲྭ་ཚང་དར་རྒྱས་ཤིན་ཏུ་ཆེ་བ་བླ་མ་གཉིས་ཀྱིས་གཙོས་པ་རྣམས་ཀྱིས་ཐབ་བསུ་སེར་སྦྲེང་ལ་སོགས་པའི་བཀོད་པ་གཟབས་རྒྱས་ཀྱི་སྤྱན་དྲངས་ཏེ་འབུལ་བ་དང༌། བསྙེན་བཀུར་ཆེར་བགྱིས་ཤིང་གྲྭ་རིགས་ཡོན་བདག་ཀུན་ལ་ཞལ་མཇལ་ཕྱག་དབང་ཆོས་འབྲེལ་ལ་སོགས་པའི་བཀའ་དྲིན་སྩོལ་བཞིན་པས་དེར་ཐོགས་ཤིག་བཞུགས་ནས་སླར་ལྟ་བ་ཚལ་གུང་ཉིད་དུ་ཕེབས་ཐོག་གདན་ས་བར་ནས་དྲུང་པ་གདུང་བརྒྱུད་པ་སོགས་འབུལ་སྐྱེལ་དུ་འབྱོར་བ་དང༌། ཞག་སྒོམ་སྐུ་སྐྱེ་སོགས་པ་འབྱོར་པས་འཕུལ་ཆེན་རིམ་པར་བགྱིས། རྒྱ་བདག་རྣམས་སོགས་ལྟ་བའི་ཡུལ་མི་ཀུན་གྱིས་ཀྱང་སྟོན་གྱི་དུས་སྟོན་ཕུལ་བ་ལ་སོགས་པའི་འབུལ་ཞབས་རིམ་པར་བསྒྲུབས།

བླ་མ་ཀརྨ་ཁྱུང་ཆེན་ལ་རྗེ་བླ་མའི་གསུང་རྒྱུན་ཇི་ལྟ་བའི་མགོན་པོའི་གདངས་དབྱངས་རྣམས་ཡོད་པས་དྲུང་སྐོར་རྣམས་ལ་ནན་ཏན་གྱིས་ཁྲིད་གསུངས་པའི་བཀའ་བསྩལ་དང༌། འབུལ་སྐྱེལ་པ་སོགས་པར་འདོད་མོས་ཀྱི་བཀའ་ཆོས་དང་རབ་བྱུང་བསྙེན་རྫོགས་ཀྱི་བསླབ་པའི་བཀའ་དྲིན་མང་དུ་བསྩལ། 

ཟླ་བ་དགུ་པའི་ཚེས་གཉིས་གཟའ་སྐར་ཤིས་པ་ལ་ཐུབ་བསྟན་ཉིན་བྱེད་གླིང་པའི་ཚོགས་གུར་ཐོག་མ་ཕུབ་པའི་ཞལ་དྲོར་རྗེ་སྤྲུལ་པའི་སྐུ་རིན་པོ་ཆེ་ཉིད་ཀྱིས་གཙོ་མཛད་པའི་སེར་སྦྲེང་དང་བཅས་ཏེ་སྤྱན་དྲངས་པར་ཕེབས་ནས་ཤིས་བརྗོད་ཕྱག་ནས་གནང༌། དབོན་པོ་ཕྱག་མཛོད་པར་མཚུར་ཕུ་ནས་རྟེན་སྒམ་གྱིས་གཙོས་པའི་སྐུ་ཆས་ཕྱེ་བསལ་གྱིས་འདི་དང་འདི་རྣམས་ཕུལ་གསུངས་པའི་བཀའ་ཤོག་སྒམ་ཡིག་ཕྱག་དེབ་དང་བཅས་ཏེ་རྫོང་བ་མཛད། སྤོ་འབོར་བ་དང་བར་ལམ་ཁོག་གི་འབུལ་སྐྱེལ་བ་མང་དུ་སླེབ། དེ་ནས་ལྟ་བ་རི་དགོན་གྱིས་བླ་མ་གྲྭ་རིགས་ཡོན་བདག་དང་བཅས་པ་ཀུན་ལ་ཇ་གྲལ། ཕྱག་དབང༌། ཕྱག་མདུད་ལ་སོགས་པའི་གནང་ཆས་སེམས་རངས་པར་མཛད་དེ། གསང་བ་རྣམས་ཀྱིས་ནན་ཞུས་ངོར་ཕེབས། སླར་ལྐོག་འཕྲང་དུ་ཕེབས་པར་བསྙེན་བཀུར་ཞབས་ཏོག་རྒྱ་ཆེ་བ་དང༌། དུས་འཁོར། ཀུན་རིག །བསྐང་གསོ་རྣམས་ཀྱི་འདོན་བསྒྲིགས་དང་ཕྱག་ལེན་རིམ་པས་སྤྱན་ལམ་དུ་བསྟར་བར་དགྱེས་པའི་ཐུགས་ཀྱིས་བླ་མ་གྲྭ་མང་དང་བཅས་པ་ཀུན་ལ་ཕྱག་དབང་དང༌། རྟེན་བཞག་དགོན་ཐེས་ཀྱི་གནང་ཆ་བཟང་པོ། བཀའ་བཀོད་བསླབ་བྱ་དང་བཅས་པ་བསྩལ། གསང་དུ་གདན་ཕེབས་བར་གསང་བ་ཀུན་གྱིས་རང་འབྱོར་མ་བསྲིན་པའི་འབུལ་ཞབས་མང་དུ་བགྱིས་ཏེ་གྲོང་ལ་ཕྱག་ནས་ཀྱང་ཞུས། ས་བཅས་བསྩལ་ནས། བླ་མ་ཀུན་རྒྱལ་བས་ལ་རྩ་དགོན་དུ་སྤྱན་དྲངས་ནས་བསྙེན་བཀུར་སྐབས། གསང་གི་ཇོ་བོར་གྲགས་པ་སྟོན་པ་གྲོང་ཁྱེར་མ། དབུས་ལྷ་ལི་དམར་ལས་གྲུབ་པ་ངོ་མཚར་ཅན་བཞུགས་པ་གཟིམ་གུར་དུ་སྤྱན་དྲངས་ཏེ་ཕྱག་མཆོད། ཞལ་གསེར། སྙན་དར་ལ་སོགས་པའི་བཀུར་སྟི་ཆེར་མཛད་ཅིང༌། དགེ་འདུན་ཁག་རྣམས་ནས་ཀྱང་ཕྱག་མཆོད་མཛད་དུ་བཅུག །རྗེ་མཆོག་སྤྲུལ་དམ་པར་རྒྱལ་བ་གོང་མའི་བཀའ་འབུམ་ལས་དཀྱིལ་ཆོག་སྐོར་སོགས་ལུང་གནང༌། དེ་ནས་རྒྱ་ལའི་གནས་གཟིགས་ཀྱི་དགོངས་པས་གདན་བཏེག་ནས་ཐིམ་གྱི་གུ་རུའི་སྒྲུབ་ཕུག་ཏུ་ཚེས་བཅུའི་མཆོད་པ་དང༌།

གཏམ་གླིང་གི་འབུམ་སྤྲུལ་པའི་ཡིག་མཁན་གྱིས་བཞེངས་པར་གྲགས་པ་ཡང་མཇལ་བར་མཛད་དེ། རྒྱ་ལར་ཕེབས་པའི་ལམ་གྱི་སྡེ་དགོན་སོ་སོས་བསྙེན་བཀུར་རིམ་པར་ཆོས་འབྲེལ་བསྩལ། ཕེབས་ནས་དེའི་གནས་མཇལ་གནང་ཚེ། གཤིན་རྗེའི་ཞལ་རང་བྱོན་ཡོད་པའི་བྲག་ལས་འཇའ་འོད་འཕྲོ་ཞིང་སླར་དེ་ཉིད་དུ་ཐིམ་པ་དང༌། རང་བྱོན་དེའི་སྤྱན་གཡོན་ངོས་ཧ་ཅང་མི་གསལ་བ་ཡང་དེ་སྐབས་ཤིན་ཏུ་གསལ་བར་སྣང་བའི་ངོ་མཚར་ཡང་བྱུང༌། དེ་ནས་སེང་གཏམ་དུ་ཕེབས་ཏེ་དེར་གུ་རུའི་ཞབས་རྗེས་བཞུགས་པར་དད་ཅན་གྱིས་གསོལ་འདེབས་བྱས་པ་ན། སྔོན་བདུད་རྩི་འབབ་པ་ལ་བར་སྐབས་གསེར་ཆབ་གསོལ་བའི་རྐྱེན་སོགས་པས་མི་འབབ་པ་ལ་དེ་སྐབས་བདུད་རྩི་འབབ་པ་སྔོན་བཞིན་བྱུང་བས་ཀུན་ངོ་མཚར་དུ་གྱུར་ཞིང༌། གཞན་ཡང་གནས་དེའི་གཟིགས་སྣང་རང་བྱོན་སོགས་ཞིབ་ཏུ་མཇལ་བར་ཕེབས་པའི་ཚེ། ཡབ་སྲས་གཉིས་ཆར་གྱི་ཞབས་རྗེས་དང་རྒྱལ་བ་ཉིད་ཀྱི་ཕྱག་རྗེས་ཀྱང་བྱོན་ཟེར། སླར་ཡར་ལ་ཕེབས་པའི་ལམ་ཞོར་དུ་དོང་མོ་ལུང་གནས་གཟིགས་རྣམས་ཀྱང་མཛད་ནས་རིམ་གྱིས་ཐིམ་དུ་ཕེབས་སྐབས། འཇང་རྒྱལ་བློན་རྣམས་ཀྱི་ཞུ་ཡིག་འབུལ་ཆས་སྤོ་འབོར་བའི་འགྲོན་ཚན་གཞན་ཡང་འབུལ་སྐྱེལ་བ་མང་རྣམས་སླེབ། ཐིམ་ནས་རྒྱ་ལ་ཡན་གྱི་ཡུལ་དགོན་རྣམས་ཕྱོགས་གཅིག་པས་ནས་ཁལ་གཉིས་སྟོང་བརྒྱད་བརྒྱ། མར་ཞོ་བ་དགུ་བརྒྱ་ལ་སོགས་པའི་འབུལ་ཆེན་མང་དུ་བགྱིས། ཁམས་ཀྱི་གྲྭ་རྒྱུན་སོགས་པར་རབ་བྱུང་བསྙེན་རྫོགས་དང༌། མགོན་པོའི་ཆོ་གའི་ལུང་ལ་སོགས་པའི་འདོད་ཆོས་ཅི་རིགས་པའང་བསྩལ། རིམ་གྱིས་ཕེབས་པར་ཆབ་ནག་པ་ཡུལ་དགོན་སོགས་པས་འབུལ་ཆེན་མང་དུ་བགྱིས་ཤིང༌། ཐམས་ཅད་ཞལ་མཇལ་གསུང་ཐོས་ཀྱི་འབྲེལ་པ་དང༌། ཡུལ་གྲུ་སོ་སོར་རི་རྒྱ་ཀླུང་རྒྱ་ལ་སོགས་པ་དགེ་བའི་ས་བོན་བསྐྲུན་པར་མཛད་ཅིང༌། གཏམ་མྱོག་ཏུ་གྲོང་ལ་ཕྱག་ནས་གནང་བ་ཁྱིམ་ཕལ་མོ་ཆེའི་ནང་དུ་སླེབ་པ་བྱུང༌། ཀླུ་ཤ་ནས་སྔོན་རྗེ་བླ་མ་མཆོག་གིས་ཡུན་དུ་བསྟེན་པར་མཛད་པའི་གནས་རི་བོ་གསེར་གླིང་ཡང་ཞབས་ཀྱིས་བཅགས།

དེ་སྐབས་མཆོག་སྤྲུལ་དམ་པར་རྗེ་ཆོས་གྲགས་རྒྱ་མཚོའི་བཀའ་འབུམ་ཐོར་བུ་བའི་ལྗགས་ལུང་ནར་མར་མཛད། རྩྭ་ནང་གི་གནས་གཟིགས་ལ་ཕེབས་ནས་བཞུགས་སྒར་དུ་ཕྱིར་ཕེབས་ཐོག་དཔོན་མཛོད་པས་མཚུར་ཕུ་ནས་རྟེན་སྒམ་གྱིས་གཙོས་པའི་སྐུ་ཆས་རྣམས་དྲངས་པ་འབྱོར་པས་རྒྱལ་བ་ཉིད་ཡོལ་སྒོར་ཞབས་བསྐྱོད་པའི་སྤོས་བསུ་བཅས་རྟེན་སྒམ་གཟིམ་གུར་དུ་སྤྱན་དྲངས། དེ་ནས་རྩེ་སྒང་ཞོལ་ཐང་དུ་བཞུགས་སྒར་གདན་ཕེབས། རིམ་པས་ལོ་མཇུག་དུས་གཏོར་དང༌། རྟ་ལོའི་ལོ་སར་ཟླ་བ་གཉིས་པར་གནང་ཞིང༌། གཟིམ་གུར་དུ་གནྡྷོ་ལའི་རྟེན་ཤོམས་རྒྱས་པ་མཛད་ནས། ཡང་ཟུར་ཅོག་གྲྭ། ཟུར་རུ་གདོང་པ། ལྐོག་འཕྲང་གྲྭ་ཚང་སོགས་གཞི་བྱེས་ཀྱི་དགེ་འདུན་སྟོང་དང་བརྒྱ་ཕྲག་ཁ་ཡར་གྱིས་སྨོན་ལམ་འཛུགས་པ་གནང་བའི་བཅོ་ལྔར་གསོ་སྦྱོང་དང་བཅུ་དྲུག་ལ་རྟེན་མཇལ་གནང་བ་བཅུ་བདུན་ལ་གནས་བརྟན་བཅུ་དྲུག་དང་རྒྱལ་སྲིད་སྣ་བདུན་གྱི་ཟློས་གར་དང་བཅས་པའི་སེར་སྦྲེང་ཤིས་བརྗོད་མཛད། སྨོན་ལམ་ཐོག་ཟིང་པོ་བ་སོགས་ཀྱིས་འབུལ་ཆེན་མང་དུ་བགྱིས། གཞན་ཡང་དཔོན་ཆོས་ཕུན་མཆོད་ཡོན། འོར་ཤོད་ཨོ་རོང་བ་སོགས་ཀོང་སྟོད་པའི་དྲག་མགོ་རྣམས་དང༌། སྤོ་བོ་གཡུ་རི་བ་སོགས་པའི་རྟ་འབུལ་པ་རྣམས་དང༌། ཀརྨ་སྟོད་སྨད་དང༌། བུ་ཆུ་བ་རྣམས་ཀྱིས་འབུལ་ཆེན་རྣམས་རིམ་པར་བགྱིས། ལྷོ་བྲག་ནས་བླ་མ་དྷྭི་སྤྲུལ་པས་འབུལ་ཆེན་དང༌། དེ་དང་རྩེ་སྒང་ནང་སོས་གཙོས་པའི་དགེ་འདུན་ཉིས་བརྒྱ་ཙམ་ལ་རབ་བྱུང་བསྙེན་རྫོགས་གནང༌། ཡར་སྟོད་ནས་དཔོན་ས་འདས་པའི་བསྔོ་ཞུས་པ་སླེབ་པས་ཚོགས་དབུར་བྱང་བུ་ཕྱག་བཞུས་དང་བསྔོ་སྨོན་གནང༌། ཕྱོགས་ཀྱིས་འབུལ་སྐྱེལ་བ་རྣམས་ཀྱིས་ཐོག་དྲངས་པ་སོ་སོར་བཀའ་ཆོས་དང་སྨན་བླའི་མདོ་ཆོག་ལྗགས་ལུང་སོགས་ཀྱང་གནང༌། དགེ་འདུན་ཡང་ཟུར་ཅོག་གྲྭ་གསུམ་གྱིས་གཙོས་པའི་ཚོགས་ཆེན་ལ་རྒྱལ་བ་ཉིད་ཀྱིས་མཛད་པའི་ཕྱག་ཆེན་ཁྲིད་ལུང་དང་དམིགས་རིམ་ཡུན་རིང་དུ་གནང༌།

ལྔ་པའི་ཚེས་བཅུ་ནས་གནྡྷོ་ལའི་རྟེན་སྒམ་གཟིམ་གུར་དུ་བཞུགས་པར་ཡོལ་སྒོར་ནང་ནས་ཞབས་སྐོར་འབུམ་ཐེར་གནང་བའི་དབུ་ཚུགས་ཤིང༌། དེ་མཚུངས་སྐོར་ལམ་ཆེན་མོ་ནས་འབུམ་ཐེར་བསགས་པའང་མང་དུ་བྱུང༌། དེ་སྐབས་རིན་པོ་ཆེ་དཔའ་བོ་དང༌། ཡར་སྟོད་པ་གཙང་པ་མཆེད་མཆོད་ཡོན་སོགས་དབུས་གཙང་གི་བླ་མ་སྡེ་དཔོན་གྲྭ་ཚང་སོགས་ཆེ་འགོས་ཀུན་གྱིས་སྤྱན་འདྲེན་ཞུ་ནན་པ་མང་རྣམས་འབྱོར་ཞིང༌། རྒྱལ་ཚབ་སྤྲུལ་སྐུའི་མ་ཡུམ་འདས་པའི་བསྔོ་རྟེན་ཀྱང་འབྱོར་བས་ཚོགས་དབུར་བྱང་བུ་ཕྱག་བཞུས་དང་བསྔོ་སྨོན་གནང༌། དེ་སྐབས་རྣམས་སུ། མཆོག་སྤྲུལ་དམ་པར་ཕྱག་རྡོར་ཚེ་དབང་ལ་སོགས་པའི་བཀའ་དབང༌། རྗེ་བདུན་པའི་བཀའ་འབུམ་ལས་ཕར་ཕྱིན་དང་ཚད་འགྲེལ་སོགས་ཀྱི་ལྗགས་ལུང་ཡང་གནང༌། སྤོ་བོ་ཕེ་ཐང་དུ་ཀར་སྡེ་གསར་འཛུགས་ཀྱི་དོན་ལ་ཡང་རི་ནས་དགེ་སློང་བཅུ་གཉིས་རྫོངས་གནང་ཞིང༌། དགོན་པར་ཀརྨ་བསྟན་འཕེལ་རབ་བརྟན་གླིང་གི་མིང་དང༌། ཚོགས་ཁྲོ་སོགས་ཀྱི་དགོན་ཐེས་ཀྱང་གནང༌། འབའ་སྟག་མགོའི་བླ་མ་དང༌། ཁ་དཀར་བའི་འགྲོན་ཚན་འབྱོར་བས་འབུལ་ཆེན་བགྱིས། རྗེ་མཆོག་སྤྲུལ་དཔོན་སློབ་ཀོང་སྨད་དུ་སྐོར་ཙམ་ཕེབས། རྒྱལ་བ་ཉིད་གདན་ཆགས་པས་སྟག་མགོ་བླ་མ་སོགས་དོན་གཉེར་ཅན་རྣམས་ལ་དྭགས་པོ་བཀའ་འབུམ་གྱི་ལྗགས་ལུང་དང༌། ལྐོག་འཕྲང་གྲྭ་ཚང་བ་རྣམས་ལ་དུས་འཁོར་གྱི་དབང་བཀའ་རྒྱས་པར་གནང༌། དབུས་སུ་ཚོགས་དགེ་འདུན་སྒང་པའི་མཁན་ཆེན་ཀུན་བློ་བ་ཁྲིར་ཕེབས་ཀྱི་ལེགས་ཇ་གནང་སྐྱེས་བསྩལ། རི་ཆེའི་ཆོས་རྗེ་ཁྲི་ཐོག་པ་དང༌། རྟ་རྣ་བ་སོགས་ཀྱིས་འབུལ་ཆེན་བཅས་སླེབ། དེ་ལྟར་ཟླ་བ་དགུ་ཙམ་གྱི་བར་བཞུགས་པས་དེར་འདུས་ཀྱི་སྐྱེ་བོ་ཡོངས་ལ་སྐལ་པ་དང་འཚམས་པའི་ཕྲིན་ལས་ཀྱི་སྒོ་བརྒྱ་བརྒྱས་འཕྲལ་དང་གཏན་དུ་ཕན་བདེར་མཛད་ནས། ཕྲག་མི་ཀུན་གྱིས་སྔ་ཕྱིར་ཞུ་ནན་ངོར་ཕེབས་ཏེ། ཚལ་ཟ་ཡུལ་དུ་ཕེབས་པར། དེ་དག་གི་ཡུལ་དགོན་རྣམས་ཀྱིས་ཞབས་བསྙེན་དང༌།

ཀླུ་ཤོད་པས་སྤྱན་དྲངས་ཏེ་འབུལ་ཞབས་དང༌། དེ་ནས་སྒྲུབ་བརྒྱུད་གླིང་པ་རྣམས་ལྷོ་ཚང་རག་གི་དགོན་འཛིན་སོགས་ལ་བཀའ་བཀོད་གནང་ཆ་དང་བཅས་ཏེ་རྫོངས་པ་གནང་ཞིང༌། འཕྱོང་རྒྱས་ནས་ས་སྐྱོང་མི་དབང་གཤེགས་པའི་བསྔོ་ཞུས་པ་སླེབ། བཤོ་ཁ་ཆོས་སྡེ་དང་བམ་སྟེང་བ་སོ་སོས་སྤྱན་དྲངས་ནས་འབུལ་མཆོད་ཀྱིས་བསྙེན་བཀུར། ཟིང་པོ་ཁྱིམ་གསུམ་གྱི་ཇ་ཞུས་འབུལ་ནོད་ཀྱང་འབྱོར། སླར་བཤོ་ཁ་ནས་བརྒྱུད་ཕྲག་མི་ཡུལ་དགོན་རྣམས་ཀྱིས་བསུ་བའི་བཀོད་ཆེན་བཅས་པས་ཕྲག་སྒྲུབ་སྡེར་གདན་ཕེབས་པར་གཞི་ལེན་གྱི་བསྙེན་བཀུར་ཞུས། དེ་མཚུངས་རྗེ་མཆོག་སྤྲུལ་དཔོན་སློབ་ཀྱང་ཀོང་སྨད་ནས་ཡར་ཕེབས་པར་གཞི་བྱེས་ཀྱི་ཆིབས་བསུ་སེར་སྦྲེང་སོགས་ཀྱི་བཀོད་པ་གཟབས་རྒྱས་ཀྱིས་མདུན་བསུས་ཏེ་ཡབ་སྲས་ཞལ་རྒྱས། སོག་ཟམ་ནས་འབྲོང་བུ་གུ་ཤྲི་སོགས་པར་སྟོད་ཀྱི་འབུལ་སྐྱེལ་བ་རྣམས་འབྱོར། དེར་ལོ་མཇུག་སྐུ་རིམ་དང་ཤིང་མོ་བྱ་ལོའི་ལོ་གསར་གནང་སྟེ། དབུས་གཙང༌། དྭགས་ཀོང་སོགས་ཀྱི་ལོ་སར་གྱི་སྐྱེས་དང་སྤྱན་འདྲེན་དུ་སྦྲགས་པའི་མི་སྣ་མང་རྣམས་འབྱོར། མཆོག་སྤྲུལ་དམ་པ་དགའ་ལྡན་མ་མོར་ཕེབས་ཤིང༌། རྒྱལ་བ་ཉིད་ཆོ་འཕྲུལ་གྱི་དུས་ཆེན་དང་བསྟུན་པའི་ཁོག་ནས་ཡང་རིའི་ཚོགས་གུར་དུ་གནྡྷོ་ལའི་རྟེན་ཤོམས་བགྱིད་དུ་བསྩལ་ནས། ཡང་ཟུར་ཅོག་གྲྭ་ཟུར་གདོང་པ་སོགས་གཞི་བྱེས་ཀྱི་དགེ་འདུན་རྣམས་ཀྱི་སྨོན་ལམ་བཙུགས། སླར་སྐུ་མཚམས་གྲོལ་ནས་ཚོགས་དབུར་ཕེབས། བཅོ་ལྔར་རྟེན་མཇལ་གནང་སྟེ་བཅུ་དྲུག་གི་ཉིན་སེར་སྦྲེང་ཤིས་བརྗོད་མཛད། དེ་སྐབས་སྟག་བླ་སོགས་རབ་བྱུང་བསྙེན་རྫོགས་སྒྲུབ་པ་ཡང་མང་དུ་བྱུང༌། ཉེར་བདུན་ལ་མཆོག་སྤྲུལ་དཔོན་སློབ་ཕེབས་ཏེ་ཡབ་སྲས་ཞལ་རྒྱས་ཀྱི་ཆིབས་རགས་ཕྲག་མི་ཆུ་གོང་འོག་ཀུན་གྱིས་རིམ་པས་སྤྱན་དྲངས་ཏེ་འབུལ་བསྙེན་རྣམས་བགྱིས་ཤིང༌། ཟུར་རུ་གདོང་གྲྭ་ཚང་གིས་ཀྱང་དེ་ཉིད་དུ་སྤྱན་དྲངས་ནས་མཆོད་འབུལ་བསྟོད།

དེར་ཡབ་སྲས་བཀའ་བགྲོས་ནས་རྗེ་མཆོག་སྤྲུལ་དཔོན་སློབ་དྭགས་པོའི་དུས་གཟིངས་ཀྱི་དུམ་ལ་ཕེབས་པ་དང་ལྷན་ཅིག་ཨ་མི་གྲོང་དུ་བཞུགས་ཐོག་སྒྲུབ་སྡེ་ནས་ཆིབས་རགས་སྤྱན་དྲངས་ཏེ་བསྙེན་བཀུར། སླར་སྒྲུབ་སྡེར་ཕེབས་ནས་ཟླ་བ་བཅུ་གཅིག་པའི་བར་དུ་སླར་ཡང་ཕྲག་མི་རྣམས་སོགས་པས་འབུལ་བསྙེན་རིམ་པར་ཞུས་ཏེ། སྐབས་སུ་སྐུ་མཚམས་གྱི་བཅད་རྒྱ། སྐབས་སུ་གཞི་བྱེས་ཀྱི་ཆོས་དོན་གཉེར་མང་པོ་རྣམས་ལ། བྱང་ཆུབ་ལམ་སྒྲོན་དང༌། དྭགས་པོའི་ཐར་རྒྱན་སོགས་པའི་ལྗགས་བཤད་དང༌། ཕྱག་ཆེན་ཆོས་དྲུག་སོགས་པའི་ཁྲིད་ཅི་རིགས་པའང་སྩལ། རས་ཆུང་ཕུག་སྐུ་སྐྱེ་ལེགས་གླིང་དུ་སློབ་དཔོན་དུ་བསྐོ་བཞག་ལས་དགོངས་གྲོལ་ཞུས་པར་རྒྱ་བྱ་དབོན་རབ་འབྱམས་པ་བསྐོ་བ་གནང་ཞིང༌། སྐུ་སྐྱེས་གསོལ་བཏབ་བཞིན་ཉིད་མཛད་ཀྱི་ཁྲིད་ཡིག་ཆེན་མོའི་སྟེང་ནས་ཕྱག་ཆེན་ཉམས་ཁྲིད་གནང༌། སྐབས་འགར་གནས་གཟིགས་སོགས་པར་ཡང་ཕེབས། རྗེ་ཆོས་གྲགས་རྒྱ་མཚོའི་ཐུགས་བཞུགས་ཡུལ་གྱི་མཆོད་རྟེན་ནང་ཙན་དན་དང༌། ཕྱི་མུ་ཏིག་ལས་གྲུབ་པ་བཞེངས་པ་དང༌། གནྡྷོ་ལའི་མཆོད་རྫས་སུ་གསེར་གྱི་མཎྜལ་སུམ་ཚར་བརྡུང་བ་དང༌། བྱེས་སུ་རྒྱུན་བསྣམས་ཀྱི་རྟེན་གཏོར་གསེར་ཟངས་ལས་གྲུབ་པ་འཛུགས་པ་རྣམས་ཀྱང་རིམ་པས་གནང་བ་དེ་སྐབས་སུ་འོར་ཤོད་ནས་སྡེ་པ་ཁག་གསུམ་གྱིས་ཇ་ཞུས་སྤྱན་འདྲེན་དང༌། ཁམས་ནས་སི་ཏུ་སྤྲུལ་སྐུ་ཆོས་ཀྱི་རྒྱལ་མཚན་ཞབས་དྲུང་དུ་འབྱོན་པའི་ཇ་ཞུས་སྔ་འབུལ་ལ་བེ་རི་རབ་འབྱམས་པ་མངགས་པ་ཡང་འབྱོར་ཞིང༌། བར་ལམ་ཁོག་གི་འབུལ་སྐྱེལ་གཞན་ཡང་མང་དུ་སླེབ། སུམ་མཁར་ནས་དབོན་བསྟན་པ་མཆོད་ཡོན་རྣམས་ཀྱིས་ལོ་སར་སྨོན་ལམ་དགའ་མ་མོར་ཕོག་པ་དགོས་པའི་ཞུ་བ་ཕུལ་བཞིན་ གདན་བཏེག ངོས་སྨད་དུ་སི་ཏུ་རིན་པོ་ཆེ་དཔོན་སློབ་ཕྱགས་ཕེབས་པས་མཇལ་འཛོམ་མཛད། སུམ་མཁར་བ་དང་བ་ཡོར་དགོན་རྣམས་ཀྱི་ཐབ་བསུ་སེར་སྦྲེང་སོགས་པའི་བཀོད་པས་དགའ་མ་མོར་གདན་ཕེབས་ཏེ་ལྷ་ཆེན་དང་གསེར་འབུམ་རིན་པོ་ཆེ་རྣམ་གཉིས་ལ་ཕྱག་མཆོད་མཛད་གཙུག་ལག་ཁང་གསར་མར་བཞུགས་ཡུལ་གནང༌།

སི་ཏུ་རིན་པོ་ཆེ་དཔོན་སློབ་ཀྱིས། གསེར་དངུལ། ཇ་གོས། རྟ་དྲེལ་མཛོ་སོགས་སྣ་གྲངས་རེ་རེར་ཡང་བརྒྱ་བརྒྱར་བསྒྲིགས་པའི་བརྒྱ་འབུལ་དགུའི་འབུལ་ཆེན་དང༌། གཞན་ཡང་སྒོམ་སྡེ་ནང་ཆེན་པ་དང་བེ་རི་རབ་འབྱམས་པ་སོགས་དྲུང་དེའི་ཞབས་ཕྱིར་ཡོད་པ་ཀུན་གྱིས་ཀྱང་ཇ་གོས་རྟ་དྲེལ་མཛོ་སོགས་བརྒྱ་འབུལ་གྲངས་མང་ཕུལ་ཏེ། དེར་འདུས་ཀྱི་སྐྱེ་བོ་ཁྲི་ཕྲག་ཙམ་ལ་ཞྭ་མཐོན་མཐིང་གི་ཅོད་པན་བཞེས་པའི་ཞལ་མཇལ་ཐུགས་རྗེ་ཆེན་པོའི་སྒོམ་ལུང་དང་བཅས་པ་གནང་ཞིང་ཡིག་དྲུག་དུང་ཕྱུར་ལ་སོགས་པ་དགེ་བའི་ཁས་ལེན་བྱེད་པ་ཡང་མང་དུ་བྱུང༌། དེ་བཞིན་དུ་རི་ཆེ་ནས་མཁན་པོ་དང༌། བླ་མ་མཁས་གྲུབ་པ། འཇའ་མོ་སྐུ་སྐྱེ། འབྲོང་པ་དཔོན་དང༌། ཟུར་མང་བ་དགེ་ལེགས་ལ་སོགས་པའི་འབུལ་སྐྱེལ་དང༌། དབོན་གུ་ཤྲི་བསྟན་འཛིན་པས་གཙོས་པའི་གཞི་པ་དཔོན་སློབ་རྣམས་ཀྱིས་འབུལ་ཆེན་བླ་ལྷག་པ་རྣམས་རིམ་པར་བགྱིས་ཤིང༌། འབྲོང་པ་དང་སྒོམ་སྡེའི་ཆོས་འབྲི་བར་གསེར་དངུལ་སོགས་པའི་གནང་ཆའང་མཛད། འཇང་རྒྱལ་བློན་མཆོད་ཡོན་གྱི་འབུལ་སྐྱེལ་གཏོས་ཆེ་བའང་འབྱོར། དགའ་མ་མོ་བ་དཔོན་སློབ་རྣམས་ཀྱིས་རྗེ་བླ་མ་དེ་ཉིད་དང་རྒྱལ་བ་ཉིད་ཀྱི་སྐུ་བརྙན་བཞེངས་པར་འཁོར་ལོ་སྡོམ་པའི་ཆོ་གས་རབ་གནས་མཛད་ཅིང༌། ཨ་ནེ་དམ་ཚིག་སྒྲོལ་མས་རྒྱལ་བ་ཉིད་ཚོགས་དབུར་བཞུགས་པའི་ཚེས་བཅུའི་སྦྱིན་བདག་བགྱིས་ཏེ་ཚོགས་གཏོར་རྒྱ་ཆེན་པོ་བཤམས། དེ་ནས་ལོ་དུས་ཀྱི་སྐུ་རིམ་ཆེན་མོ་དང་མོ་ཕོ་སྤྲེའུ་ལོ་སར་གནང་བར་གཙང་དབུས་དྭགས་པོ་ཡན་གྱི་བླ་མ་སྡེ་དཔོན་ཐམས་ཅད་སྤྱན་འདྲེན་དང་བསྟུན་པའི་ལོ་སར་འབུལ་མི་སླེབ། གསར་མའི་འདུ་ཁང་དུ་རྟེན་གཙོ་གནྡྷོ་ལ་དང༌། ཇོ་བོའི་ཐུགས་དམ་ལུང་བསྟན་སྒྲོལ་མ་སོགས་རྟེན་ཤོམས་མཛད་དེ་ཡང་ཟུར་སོགས། དགེ་འདུན་སྟོང་དང་ཉེ་བས་སྨོན་ལམ་ཚུགས་པའི་ཚོགས་དབུར་སྐབས་སུ་ཕེབས་ཤིང་སི་ཏུ་རིན་པོ་ཆེ་དཔོན་སློབ་ཀྱིས་གཙོས་པའི་གཞི་བྱེས་ཀུན་ལ་རྟེན་མཇལ་རགས་རིམ་ཡང་གནང་ནས་བཅོ་ལྔར་གསོ་སྦྱོང་དང་བཅུ་བདུན་སྨོན་ལམ་གྲོལ་བའི་ཤིས་བརྗོད་དུ་གཙུག་ལག་ཁང་གསར་རྙིང་ལ་ཕྱགས་སྐོར་གྱི་སེར་སྦྲེང་རྒྱས་པ་མཛད།

དེ་སྐབས་དགའ་མ་མོ་བ་སྤྱི་བླ་བྲང་དཔོན་ཚང་གོང་འོག་རྫར་སྒྲུབ་སྡེ་རྣམས་ཀྱིས་བསྙེན་བཀུར་ཞིང༌། དཔོན་ཚང་གོང་འོག་ཡུལ་མི་དང་བཅས་པས་འབུལ་ཆེན་ཡང་བགྱིས། ཁམས་ཀོང་བ་མང་པོའི་དགེ་འདུན་ལ་རབ་བྱུང་བསྙེན་རྫོགས་གནང༌། དེ་ནས་རིམ་པས་དྲུང་སི་ཏུ་རིན་པོ་ཆེ་དཔོན་སློབ་ཀྱིས་ཐོག་དྲངས་པ་མང་དག་ཞིག་ལ་རྗེ་ཉིད་ཀྱི་བཀའ་འབུམ་གྱི་ལྗགས་ལུང་ལ་སོགས་པའི་བཀའ་ཆོས་ཀྱང་རྒྱུན་མར་སྩལ་ཞིང༌། སླར་གཙུག་ལག་ཁང་རྙིང་མར་རྗེ་བླ་མའི་གཟིམ་ཆུང་ཆོས་དབྱིངས་ཕོ་བྲང་དུ་སྐུ་མཚམས་སུ་བཞུགས་པ་གྲོལ་ནས་རེ་དགའ་གྲྭ་ཚང་ཁམས་སུ་བསོད་སྙོམས་ལ་བྱོན་པ་འཁོར་བ་དང་སི་ཏུ་རིན་པོ་ཆེ་དཔོན་སློབ་དབུས་སུ་འབྱོན་པའི་ཞལ་ཏ་བསླབ་སྟོན་དང༌། རྫོངས་སྐྱེས་ཀྱི་གནང་ཆ་མཛད། སོག་ཡུལ་ནས་རྒྱལ་པོ་ཨ་དཔལ་གྱི་གསེར་ཡིག་པ་འབྱོར་བས་ཞུ་ཕྲིན་དང་འབུལ་བ་ཕུལ་ཏེ་རྒྱལ་པོའི་གམ་ཏུ་ཕེབས་དགོས་པའི་གསོལ་བ་འདེབས་པ་དང༌། དེ་བཞིན་སོག་པོ་བལ་དུར་རྒྱལ་པོའི་གསེར་ཡིག་པ་འབྱོར་བས་ཞུ་འཕྲིན་དངུལ་གྱི་ཐམ་ཀ་དང་བཅས་ཕུལ། རྫ་ར་སྒྲུབ་སྡེར་དབྱར་གཟིགས་དང་བསྟུན་སྤྱན་དྲངས་བཞིན་ཕེབས་པར་མཆོད་དང་བསྙེན་བཀུར་ཞིང་ཁོང་རྣམས་ལ་བཀའ་ཆོས་དང་ཞལ་ཏ་གནང་ཆ་བཅས་མཛད་དེར་བཞུགས་ཁྲིའི་རྒྱབ་ཡོལ་གྱི་ཕ་ཝང་ངོས་ལ་སྐུ་རྗེས་ཆེས་གསལ་པོ་ཡང་བྱོན། གཙུག་ལག་ཁང་དུ་ཕེབས་པར། དྭགས་པོ་རིན་པོ་ཆེ་རྣམ་རྒྱལ་བ་གཤེགས་པའི་དགོངས་རྫོགས་འབུལ་མི་འབྱོར་པར་མཆོད་བསྔོ་དང་ཕྱག་ནས་ཀྱང་སྒར་ཆོས་སྡེ་ཀུན་ལ་མང་ཇ་འགྱེད་བཅས་གནང༌། དཔོན་དཔལ་འབྱོར་པས་སྤྱན་འདྲེན་ནན་ཞུའི་ངོར་དགའ་ལྡན་མ་མོ་ནས་བཏེག །ནགས་དགོན་པར་ཕེབས་ཤིང་འབུལ་བསྙེན་བགྱིས། སྤེ་ཐང་གྲུ་ནས་ཟུར་གདོང་དང༌། ཕྲག་སྒྲུབ་སྡེར་ཡང་ཕེབས། 

དེ་ནས་བཀྲ་ཤིས་ལྗོངས་ཀྱི་གནས་གཟིགས་ལ་དགོངས་པ་གཏད་ནས་ཕེབས་པའི་བ་ཡོར་དྲུང་རོལ་པའི་རྡོ་རྗེའི་སྐུ་འདྲར་ཕྱག་མཆོད་སྙན་དར་འབུལ་བ་མཛད། གནས་ནང་དུ་ཕེབས་པར་བཀྲ་ཤིས་ལྗོངས་པ་རྣམས་ཀྱིས་ཐབ་བསུ་སེར་སྦྲེང་དང་ཚོགས་འཁོར་ཞུས་ཤིང་ཕྱག་ཆེན་པས་གནས་བཤད་རྒྱས་པར་ཕུལ། དེ་ནས་རྒྱབ་སྐོར་ལ་ཕེབས་ནས་དེའི་གནས་མཇལ་རྣམས་རིམ་པར་མཛད་ཅིང་ཤར་ཕྱོགས་དཔལ་ཕུག་ན་སྟོན་པ་སངས་རྒྱས། རྗེ་དུས་མཁྱེན། གྲུབ་ཆེན་པཀྴིའི་སྐུ་བྱིན་རླབས་ཅན་དུ་གྲགས་པ་བཞུགས་པ་རྣམས་ལ་སྙན་དར་ལ་སོགས་པའི་མཆོད་པ་མཛད་ནས་སླར་གནས་ནང་ཉིད་དུ་ཕེབས་པ་དེ་དག་གི་ཚེ་རྗེ་རང་བྱུང་བ་ནས་མི་བསྐྱོད་རྗེའི་བར་ན་རིམ་གོང་མ་རྣམས་ཀྱི་གཟིགས་སྣང་ཀུན་ཞིབ་ཏུ་མཇལ་བ་དང༌། རྒྱལ་བ་ཉིད་ཀྱི་གཟིགས་སྣང་སྐུ་གཟུགས་མཆོད་རྟེན་ཡིག་འབྲུའི་རྣམ་པ་མང་པོ་ཡང་ཕྱག་ཆེན་པ་ཀརྨ་ཡོན་ཏན་སོགས་པར་ངོ་སྤྲོད་མཛད། གནས་ནང་དུ་སྐུ་མཚམས་ཞག་བདུན་བ་ཞིག་གནང་བ་གྲོལ་ནས་ནང་སྐོར་གྱི་གནས་གཟིགས་རྣམས་ཀྱང་ཞིབ་ཏུ་མཛད་ཅིང་སྒྲུབ་པ་བ་རྣམས་ལ་བཀའ་ཆོས་ཀྱི་འབྲེལ་པ་ཟབ་རྒྱས་དང་མང་ཇ་དང་རྟེན་ལ་སོགས་པའི་གནང་ཆ་མཛད། དེ་ནས་བྱིན་ལེགས་སུ་ཕེབས་པར་བླ་མ་གདན་ཟུར་གྲྭ་ཡོན་ཀུན་གྱིས་བཀུར་ཞབས་ཆེས་ཆེར་བགྱིས་ནས་བྱིན་ལེགས་གོང་འོག་གི་གནས་གཟིགས་རྣམས་གནང་ཚེ་གཟིགས་སྣང་གི་རྣམ་གྲངས་དུ་མ་ཕྱག་ཆེན་པར་ངོ་སྤྲོད་གནང་ཞིང་ཕྱག་ཞབས་ཀྱི་རྗེས་ཀྱང་བྱོན། སྒྲུབ་པ་བ་རྣམས་ལ་བཀའ་ཆོས་ཀྱི་འབྲེལ་པ་དང་མང་ཇ་དང་རྟེན་སོགས་ཀྱི་གནང་ཆ་མཛད་དེ་སླར་བ་ཡོར་ཕེབས་ནས་སོག་སྟེང་དུ་བཞུགས་ཡུལ་གནང་བར་སོག་སྟེང་པས་འབུལ་བསྙེན་དང༌། ནལ་པ་བུ་མདའ་བ་ཀུན་གྱིས་འབུལ་ཞབས་ཡང་དག་བགྱིས་ཤིང་རུ་མདོ་དགོན་པ་དང་བརྟུལ་མི་མཚོ་དཀར་སོ་སོས་སྤྱན་དྲངས་ཏེ་ཞབས་བསྙེན་པ་དང༌། སྐྱེན་པ་དང་ཨོ་རོང་པ་སོགས་འབུལ་བར་སླེབ། རྗེ་དོན་ལྡན་ཞབས་ཡུན་རིང་བཞུགས་གནས་དགོན་སར་རྒྱ་མཚོ་སྒང་ཞབས་ཀྱིས་བཅགས།

རེ་ཞིག་སྐུ་མཚམས་བཞུགས་ཁོག་རྗེ་ཏྲེ་ཆེན་པས་བཤད་སྒྲུབ་གླིང་དུ་དཔལ་དུས་མཁྱེན་དང་གྲུབ་ཆེན་པཀྴིའི་སྐུ་བཞེངས་པར་ཕྱག་ནས་དང༌། དགོན་སར་རྒྱ་མཚོ་སྒང་གི་རྟེན་རྣམས་ཞིག་གསོས་གནང༌། སྐུ་མཚམས་གྲོལ་ནས་རིམ་གྱིས་རྣམ་ཐོས་ཀྱི་རི་བོར་ཕེབས་པར། ལིང་ཙེ་དཔོན་གྱིས་གསེར་དངུལ་ཇ་གོས་རྒྱ་ཟོག་དུ་མའི་འབུལ་སྐྱེལ་དང༌། གཞན་ཡང་སྤོ་འབོར་བ་སོགས་པའི་འབུལ་སྐྱེལ་མང་དུ་སླེབ། རྩེ་སྒང་ནས་སོ་སྒྲུབ་སྡེ་བ་རྒྱ་འོག་དང་བཅས་པ་ཀུན་གྱིས་ཀྱང་གཞི་ལེན་གྱི་བསྙེན་བཀུར་དང་འབུལ་བ་བསྒྲུབས་ཤིང༌། ཁམས་ཕྱོགས་འབུལ་སྐྱེལ་བ་རྣམས་ཀྱིས་གཙོས་ཀུན་ལ་དབང་ཆོས་དང་དགེ་ཚུལ་སློང་གི་བསླབ་པ་ཅི་རིགས་བསྩལ། རིམ་པར་ལོ་དུས་ཀྱི་དགུ་གཏོར་དང་ཤིང་མོ་བྱ་ལོའི་ལོ་སར་གནང་སྐབས་དབུས་གཙང་སོགས་ས་ཕྱོགས་ཐ་དད་པའི་ལོ་སར་དང་བརྟན་བཞུགས་འབུལ་མི་སྤྱན་འདྲེན་པ་བཅས་མང་དུ་འབྱོར། ཀོང་སྨད་དུ་ཆིབས་བསྒྱུར་སྐབས་རིན་སྤུངས་ས་སྐྱོང་འཇིག་དབང་པ་གཤེགས་པའི་དགོངས་རྫོགས་ཀྱི་བསྔོ་རྟེན་འབུལ་མི་སླེབ། ཆབ་ནག་དྲི་ལའི་འདབ་ཡུལ་གསུམ་པར་ཕེབས་ཏེ་བཞུགས་སྐབས་མ་ཡུམ་སྐུ་གཤེགས་པའི་དགོངས་རྫོགས་སུ་ཀོང་སྟོད་སྨད་ཀྱི་ཆོས་སྡེ་ཀུན་ལ་མང་ཇ་འགྱེད་རྣམ་དང་བཅས་བསྩལ་ཞིང༌། རིམ་གྱིས་ཚལ་གུང་དུ་ཕེབས་པའི་བར་དེ་དག་ཏུ་སྤོ་བོ་སྟོད་སྨད་ཀྱི་འབུལ་ཚོགས་ཞུ་མི་ཆབ་དཀར་ནག་གི་ཡུལ་དགོན་རྣམས་ཀྱིས་འབུལ་ཞབས་མཐའ་ཡས་པ་བསྒྲུབས་པར་ཞལ་མཇལ་ཕྱག་དབང་ཆོས་འབྲེལ་སོགས་པས་འཕྲལ་ཡུན་དུ་དགེ་བར་མཛད། དེ་མོ་ལ་ཁབ་དཔོན་སློབ་རྣམས་ཀྱིས་ཀྱང་མཇལ་ཤིང་གུས་འབྱོར་ཆེར་བསྒྲུབས། ཚལ་གུང་དུ་མ་ཡུམ་གྱི་དགོངས་རྫོགས་སུ་ཡང་ཟུར་སོགས་དགེ་འདུན་ཚོགས་ཆེར་ཆོག་མང་འཛུགས་པ་དང༌། དྭགས་པོ་ཡན་ནས་ངམ་རིང་མན་གྱི་དགོན་སྡེ་རིས་སུ་མ་ཆད་པར་མང་བསྐོལ། རྗེ་མཆོག་སྤྲུལ་དམ་པ། དཔའ་བོ། འབྲི་སྟག་སོགས་པའི་ཆོས་རྗེ་རྣམས་ལ་བསྔོ་རྟེན་འབུལ་མི་གནང༌།

ཡུམ་གྱི་སྐུ་གདུང་རྩེ་སྒང་སྒྲུབ་སྡེར་ཞུགས་ལ་ཕུལ་ཚེ་ནམ་མཁའ་འཇའ་འོད་ཀྱིས་གང་བ་ལ་སོགས་པའི་ལྟས་ངོ་མཚར་བ་དུ་མ་བྱུང་ཟེར་ཞིང༌། མཚན་བྱང་ཕྱག་བཞུས་ཀྱང་གནང་ནས་ཆོ་ག་བ་རྣམས་ལ་ཡོན་རྫོངས་དཔངས་བསྟོད་པ་དང་སྒར་མང་ལ་མང་ཇ་འགྱེད་རྣམ་བཅས་གནང་སྟེ་ཆོག་མང་གྲོལ། ལྐོག་འཕྲང་དུ་ཕེབས་ནས་མགོན་སྐུ་དང་གནས་བརྟན་བཅུ་དྲུག་གི་ཞལ་ཐང་སོགས་བྲིས་འབུར་གྱི་རྟེན་གསར་བཞེངས་མང་དག་ལ་རབ་གནས་རྒྱས་པར་གནང༌། སླར་ཚལ་གུང་དུ་ཕེབས། འབྲོག་ལམ་པས་ཐོག་དྲངས་པ་མང་པོར་སྐྱེས་བུ་གསུམ་གྱི་ལམ་རིམ་དང༌། གཡུ་རི་བ་སོགས་པར་ལྷན་ཅིག་སྐྱེས་སྦྱོར་གྱི་བཀའ་ཆོས་གནང༌། རྩེ་སྒང་སྒྲུབ་སྡེར་ཕེབས་པ་ནའུ་འཇུ་ཤན་ནས་གུ་ཤྲི་མཆོག་གྲུབ་པས་མངགས་པའི་རྟ་འབུལ་བ་གོང་མའི་ཞུ་འཕྲིན་འབུལ་སྐྱེལ་དང་བཅས་པ་འབྱོར་ཞིང༌། གཞན་ཡང་སྟག་ལུང་ཆོས་རྗེའི་ཞུ་འཕྲིན་འབུལ་ཆས་དང་སོག་པོ་བླ་མ་ཞིག་ཀྱང་འབྱོར་བ་རྣམས་ཀྱིས་འབུལ་ཆེན་རིམ་པས་སྤྲོས་ཤིང༌། སོ་སོར་ཞུ་ལན་དང་རྫོངས་ད་གནང༌། དེ་ནས་རིམ་པས་སྒྲུབ་སྡེའི་གྲྭ་ཚང་ཕོ་བྲང་དུ་སྤོས་ནས་སློབ་དཔོན་དུ་སྤོ་འབོར་རབ་འབྱམས་པ་བསྐོ་བ་དང་བུ་ཆུའི་རྟེན་མཇལ་དུ་ཕེབས་པ་སོགས་གནང་སྐབས་སི་ཏུ་རིན་པོ་ཆེ་དཔོན་སློབ་དབུས་ཕྱོགས་ནས་འཁོར་ཏེ་ཞབས་དྲུང་དུ་བྱོན་པ་འབྱོར་ཞིང༌། ཁམས་ནས་མཚུངས་མེད་སྐུ་སྐྱེ་དང་བྱ་བཏང་བྲག་དཀར་བ་སོགས་འབྱོར་བས་འབུལ་ཆེན་བགྱིས། ཀརྨ་སྟོད་སྨད་བུ་ཆུ་བ་དང་བཅས་པ་ཀུན་གྱིས་ཀྱང་སྟོན་གྱི་ནས་ཕུད་ལ་སོགས་པའི་འབུལ་ཞབས་རིམ་པར་བསྒྲུབས། རྩེ་སྒང་པས་གྲུབ་ཆེན་པཀྴི་དང་རྗེ་ཉིད་ཀྱི་སྐུ་སོགས་གསར་བཞེངས་འགའ་ཞིག་དང༌། ཡུམ་གྱི་དགོངས་རྫོགས་རྡོ་རྗེ་རྣལ་འབྱོར་མའི་སྐུ་གསར་བཞེངས་གདུང་འབུམ་དང་བཅས་པར་རབ་གནས་གནང་ཞིང༌། བཞག་བླ་སྐུ་སྐྱེ་དང་འདང་གི་འབུལ་སྐྱེལ་སྤོ་འབོར་བའི་འགྲོན་ཚན་མང་དུ་འབྱོར། ཆབ་ནག་ཏུ་སྤྱན་དྲངས་ཏེ་སྒོ་ཞོ་ལ་སོགས་པའི་འབུལ་ཞབས་ཡང་དག་པ་བགྱིས་ནས་སླར་རྩེ་སྒང་དུ་ཕེབས་ཐོག་བྱང་བདག་པོ་བཀྲ་ཤིས་སྟོབས་རྒྱས་པ་དཔོན་སློབ་ཁམས་ཕྱོགས་ནས་འཁོར་བ་ཞབས་དྲུང་དུ་བྱོན་པས་འབུལ་ཆེན་མཛད།

བདག་པོའི་སྲས་ཕྱགས་ཕྱིར་བཞུགས་རྒྱུ་སོགས་གཞི་བྱེས་ཀྱི་རབ་བྱུང་སྒྲུབ་མི་སུམ་བརྒྱ་ཙམ་དང་བསྙེན་རྫོགས་ཞུ་བ་ཡང་མང་དུ་བྱུང༌། ཟླ་བ་དེ་ཉིད་ཀྱི་ཚེས་བཅུ་བདུན་ལ་སི་ཏུ་རིན་པོ་ཆེ་བསྙེན་པར་རྫོགས་པ་མཛད་ཅིང༌། དབང་བཀའ་ཆོས་ལུང་གི་རིམ་པའང་མང་དུ་བསྩལ། ཡར་ལུང་ནས་རྩེ་ཞབས་དྲུང་གཤེགས་པའི་དགོངས་རྫོགས་འབུལ་མི་སླེབ་པར་བསྔོ་སྨོན་མཛད། དེ་ནས་རིམ་པས་ལོ་མཇུག་དུས་གཏོར་དང་ས་ཕོ་ཁྱི་ལོའི་ལོ་སར་གནང་བར། རྗེ་མཆོག་སྤྲུལ་རིན་པོ་ཆེས་དབུ་མཛད་དབུས་གཙང་དྭགས་པོ་ཡན་གྱི་བླ་དཔོན་འགོས་ཆེ་བ་ཀུན་གྱིས་སྤྱན་འདྲེན་དང་བསྟུན་པའི་ལོ་གསར་འབུལ་མི་འབྱོར་བ་རྣམས་ཀྱིས་ལོ་སར་དང་སྤྱན་འདྲེན་གྱི་ཞུ་འབུལ་བགྱིས། དེ་ནས་ཆོ་འཕྲུལ་གྱི་དུས་ཆེན་རིང་ཕལ་ཆེར་སྐུ་མཚམས་ལ་བཞུགས་རིང་ལྕགས་མོའི་དཔོན་སླར་འཁོར་བར་གནང་ཆ་དང་བཅས་ཏེ་ཁམས་སུ་རྫོངས་པ་གནང༌། སྐུའི་རིམ་གྲོ་པ་དཔོན་ཀརྨ་བཟང་ལྡན་ཚེའི་འཕེན་པ་རྫོགས་པའི་དོན་དུ། རྗེ་མཆོག་སྤྲུལ་དམ་པས་གཙོས་པའི་དབུས་གཙང་ཡོངས་ཀྱི་བླ་སློབ་ལ་བསྔོ་རྟེན། ཆོས་སྡེ་ལ་མང་སྐོལ་འགྱེད་བཅས། ཚེག་མང་འཛུགས་པ་སོགས་དགོངས་རྫོགས་རྒྱ་ཆེར་བསྒྲུབས། སླར་ཡང་ཟླ་བ་བཞི་པའི་ཚེས་བརྒྱད་ནས་བདུན་པའི་བཅུ་དྲུག་གི་བར་སྐུ་མཚམས་བཞུགས་པ་གྲོལ་ཐོག་ཀོང་སྟོད་ནས་སངས་རྒྱས་གླིང་པའི་དབོན་ཀརྨ་སྔགས་འཆང་དང་སྤྱད་ཀུ་གྲོང་པ། འོར་ཤོད་ཆུ་སྐོར་བ། བརྟུལ་མི་མཚོ་དཀར། ཟུམ་མཁར་དཔོན་ཚང་གོང་འོག་སོགས་མཇལ་དུ་འོངས་པས་སོ་སོས་འབུལ་ཞབས་བགྱིས་ཤིང༌། སྐུ་རབ་ས་སྐྱོང་དམག་དཔོན་པ་སྤྱན་འདྲེན་དུ་འབྱོར། སེང་གཏམ་གྱི་སྒྲུབ་པ་བ་རྣམས་ལ་ཉིད་མཛད་ཀྱི་བླ་མ་མཆོད་པའི་ལྗགས་ལུང་དང་སྒྲུབ་པའི་ཞལ་བཀོད་མཛད། དེ་ནས་སི་ཏུ་རིན་པོ་ཆེ་དཔོན་སློབ་ཁམས་སུ་འབྱོན་པའི་རྫོངས་སྐྱེས་ཀྱི་གནང་ཆ་བཟང་པོ་དང་འཕྲལ་ཡུན་གྱི་ཞལ་ཏ་བསླབ་སྟོན་ཞིབ་པར་གནང་སྟེ།

རྩེ་སྒང་ནས་གདན་བཏེག རིམ་གྱིས་བ་ཡོའི་སོག་སྟེང་དུ་ཕེབས་པའི་བར་ཀོང་པོར་ལོ་བོ་བརྒྱད་ཙམ་དུ་བཞུགས་པས་ཡུལ་ཕྱོགས་དེ་དག་གི་སྐྱེ་བོའི་ཚོགས་ཀུན་ལ་སྐལ་པ་དང་འཚམ་པའི་ཕྲིན་ལས་ཀྱི་འཇུག་པ་མཐའ་ཡས་པས་དག་པའི་ལམ་གྱི་སྣང་བ་སྦྱིན་པར་མཛད་དེ། དྭགས་ཀོང་མཚམས་དང་ཀོང་པོ་ནང་ཁུལ་གྱི་དུས་འཁྲུགས་རྣམས་ཀྱང་བྱམས་བརྩེའི་སྟོབས་ཀྱིས་རིམ་པས་མཁོན་ཟློས་མེད་པར་མཛད་པ་དང༌། འགྲོ་བའི་བསོད་ནམས་ཀྱི་ཞིང་གྱུར་གཙུག་ལག་ཁང་རྟེན་བརྟེན་པ་དང་བཅས་པ་ཀུན་ལ་ཞིག་གསོས་དང༌། གསར་བཞེངས་བཅས་བཀུར་སྟི་ཕུན་སུམ་ཚོགས་པ་དང༌། དེར་བཞུགས་ཀྱི་དགེ་འདུན་རྣམས་ལ་བསླབ་པ་རིན་པོ་ཆེ་རྣམ་པ་གསུམ་གྱི་སྒྲུབ་པའི་ཡོན་ཏན་ལ་སྦྱོར་བ་སོགས་བསྟན་པ་དང་སེམས་ཅན་གྱི་ཕན་བདེ་ཉིན་མོར་མཛད་དེ། དེར་སྐུ་རབ་ནས་ས་སྐྱོང་དམག་དཔོན་པ་སོགས་གཙང་དབུས་དྭགས་པོ་ཡན་གྱི་ལོ་མང་ནས་སྤྱན་འདྲེན་པ་རྣམས་ལ་ཆིབས་བསྒྱུར་བའི་བཀའ་སྩལ་བས། ཀོང་སྟོད་སྨད་ཞོ་ཁ་ཚུན་གྱི་སྐྱ་སེར་དྲག་འགོས་ཇི་སྙེད་པ་ཞལ་མཇལ་ཕྱག་འབུལ་དུ་འོང་བས་འབུལ་བསྙེན་དང་བཅས་ཕྱག་འབུལ་ཞུས་ཤིང༌། དེར་སྟོད་ཀླུང་ངོས་ནས་དབོན་གུ་ཤྲི་དང་སྡེ་པ་ཀར་ཕྲིན་པ་སོགས་ཀྱང་ཞབས་ཕྱིར་བཅར་སླད་འབྱོར། དེ་ནས་སོག་སྟེང་ནས་བཏེག་སྟེ་བཀྲ་ཤིས་ལྗོངས་ཀྱི་གནས་མཇལ་དུ་ཕེབས་ནས་གསར་མ་ཡང་མཛོད་དུ་བདེ་གཤེགས་མཆོད་རྟེན་བརྒྱད་ཀྱི་གནས་སྒོ་ཡང་འབྱེད་པར་མཛད་ཅིང༌། བྱིན་ལེགས་སུ་ཕེབས་པ་ན་འོད་སྐོར་གྱི་ནང་དུ་དཔལ་འཁོར་ལོ་སྡོམ་པའི་ལྷ་ཚོགས་ཞལ་གཟིགས། རིན་ཕུག་གི་གནས་གཟིགས་སུ་ཕེབས་པ་ལས་སླར་བིན་ཐང་དུ་ཕེབས་ཐོག་རྗེ་དཔའ་བོ་སྤྲུལ་སྐུ་ཕེབས་པ་དང་དབུས་གཙང་གི་སྤྱན་འདྲེན་པ་རྣམས་འབྱོར། སྟོང་ཤོད་པས་བསྙེན་བཀུར། གནས་རང་དུ་ཞོལ་མོ་ཆེ་ནས་རྗེ་བླ་མའི་དབོན་ཨ་བོ་དབང་ཕྱུག་གིས་འབུལ་ཞབས་ཆེར་བགྱིས་ཤིང༌། དུང་དཀར་བྲག་ཏུ་ཕེབས་བར་སོ་སོ་ནས་འབུལ་དཔངས་བསྟོད།

ལ་བར་ནང་ན་ཡར་ཕེབས་པར་ལ་ཐོག་ཟུར་མཁར་དང༌། དཔལ་འབྱོར་རབ་བརྟན་དུ་འབུལ་བ་དང་བསྙེན་བཀུར་ཞུས་ཏེ། ཁྲ་འབག་གི་ལ་ནས་སྡེ་པ་སྐུ་རབ་པ་དང༌། རྩེ་ལེ་བ་མཆོད་ཡོན་གྱིས་ཐབ་བསུ་སེར་སྦྲེང་དང་བཅས་གོང་ལར་ཕེབས། དེར་སྡེ་པས་གཞི་ལེན་གྱི་བསྙེན་བཀུར་དང་རྗེ་དཔའ་བོའི་སྤྲུལ་སྐུས་སྤྱན་འདྲེན་གསོལ་འདེབས་ཀྱི་འབུལ་ནོད་གསེར་ཞོ་ཕྱེད་དང་སུམ་བརྒྱ་དང་ལྔ་བཅུ་རྩ་བདུན་གཟིམ་གུར་ཡོལ་བསྐོར་དང་བཅས་པས་ཐོག་དྲངས་པའི་འབུལ་ཆེན་མཛད་ཅིང༌། འབྲུམ་མདའ་བ་ནང་སོ་དང་ལྷོ་བྲག་གྲྭ་ཚང་གི་སློབ་དཔོན་རྣམས་ཀྱི་མཇལ་འབུལ་སོགས་ཀྱང་ཞུས། དེ་ནས་མཚོ་དཀར་དུ་རེ་ཞིག་བཞུགས་པའི་དགོངས་པས་བེབས་པར་རྡོར་འཛིན་ལ་སོགས་པ་རྣམས་ཀྱིས་ཕེབས་བསུ་གཞི་ལེན་ཞུས་ཏེ་བཞུགས་ཡུལ་ཁྱུང་རྫོང་དུ་གནང་ནས་ཕལ་ཆེར་སྐུ་མཚམས་སུ་བཞུགས་ཤིང་སྐབས་སུ་སྟོན་མཆོད་ཀྱི་ཚོགས་དབུར་ཕེབས་པ་དང༌། བྱང་ནས་དབུ་མའི་དྲུང་ནས་དཔོན་སློབ་མཇལ་དུ་འོང་པ་སོགས་ལ་བཀའ་ཆོས་ཀྱང་གནང༌། དེ་ནས་ལོ་དུས་ཀྱི་དགུ་གཏོར་དང་ས་མོ་ཕག་ལོའི་ལོ་སར་གནང་བར། གཙང་དབུས་ཀྱི་སྡེ་པ་སོགས་རྣམས་ཀྱི་སྤྱན་འདྲེན་དང་སྦྲགས་པའི་ལོ་སར་འབུལ་མི་རྣམས་ལ་སོགས་པའི་གཞི་བྱེས་ཚང་མར་ཞལ་མཇལ་གསུང་ཐོས་གནང༌། དེ་ནས་ཀྱང་ཕལ་ཆེར་སྐུ་མཚམས་དང་སྐབས་སྐབས་སུ་མཚོ་སྐོར་གྱི་ཞབས་འཆག་ལ་ཡང་ཕེབས་པའི་ཞར་ལ་སྐུ་འཁོར་རྣམས་དང་ཕྱག་ཆེན་པར་གཟིགས་སྣང་འགའ་ཤས་ཀྱི་ངོ་སྤྲོད་ཀྱང་གནང༌། ཟླ་གཅིག་ཙམ་ལ་མཚོ་དཀར་གྱི་སྒྲུབ་པ་བ་ཕྱགས་ཕྱིར་ཡོད་པའི་སྒར་པ་རྣམས་དང་བཅས་པར་ཉིད་མཛད་ཁྲིད་ཡིག་ཆེན་མོའི་སྟེང་ནས་ལྷན་ཅིག་སྐྱེས་སྦྱོར་གྱི་དམིགས་རིམ་རྒྱས་པ་ལ་སོགས་པའི་ཁྲིད་ལུང་ཅི་རིགས་པ་སྩལ་ཏེ། སླར་སྐུ་མཚམས་ལ་ཟླ་ཤས་བཞུགས་པ་གྲོལ་ནས་ཆུ་བོ་རི་ཚེ་ཆུ་སྦུག་གི་སྒྲུབ་སྡེ་རྣམས་ལ་སོགས་པ་གནས་མཇལ་དང་ཞལ་མཇལ་དུ་འོངས་པ་ཀུན་ལ་མཇལ་ཀ་གནང༌། བདེ་ཆེན་ནས་དབོན་གུ་ཤྲི་ཀར་བསྟན་པ་འབྱོར་བ་བསྙེན་པར་རྫོགས།

དེ་ནས་རིམ་གྱིས་གནས་གསར་མར་ཡང་ཕེབས་ནས་གཟིགས་སྣང་དུ་མ་ཕྱག་ཆེན་པ་རྣམས་ལ་ངོ་སྤྲོད་མཛད། སླར་མཚོ་དཀར་དུ་ཕེབས་པར་དཔོན་མཛོད་པ་སོགས་གནས་ཕྱིར་ཡོད་པའི་དྲུང་འཁོར་དྲག་རིམ་རྣམས་དང་བཤད་གླིང་ནས་ཆོས་རྗེ་ཏྲེ་ཆེན་པོ་སོགས་སྤྱན་འདྲེན་དུ་བྱོན་པ་དང༌། གཞན་ཡང་རྒྱལ་ཚབ་སྤྲུལ་སྐུ་དང་དབུས་གཙང་གི་མི་སྡེ་ཆེ་དགུ་ཀུན་སྤྱན་འདྲེན་པར་གནས་མཚམས་སུ་བྱོན་པ་རྣམས་ལ་འགྱང་མིན་ཕེབས་པའི་བཀའ་ཤོག་དང་འཁྲིས་སུ་ཡོད་པ་རྣམས་ལའང་བཀའ་བཞེས་སྩལ། ནམ་བཀྲས་པས་ཟུང་འཇུག་བརྒྱུད་པའི་ཞལ་ཐང་རྣམས་གྲུབ་པ་ཕྱག་ཏུ་ཕུལ། དེ་ནས་མཚོ་དཀར་ནས་བཏེག རིམ་པས་ཙཱ་རི་མ་ཆེན་གྱི་གནས་མཇལ་རྣམས་ཞིབ་ཏུ་གནང༌། བྱ་ཡུལ་ནས་འབུལ་ཞབས་ཆེས་འབྱོར། སྔགས་གྲྭ་རྒྱལ་བྱེད་ཚལ་གྱི་མགོན་ཁང་དང་ཕོ་བྲང་སྣེའུ་གདོང་རྩེའི་གསེར་འབུམ་ལ་ཕྱག་ནས་གནང་སྟེ། གོང་ལའི་གཟིམ་ཁང་དུ་ཕེབས་སྐབས། རྒྱལ་ཚབ་སྤྲུལ་སྐུ་དང༌། རྗེ་མཆོག་སྤྲུལ་སྐུ་ཚབ་གཙང་དབུས་ཀྱི་སྤྱན་འདྲེན་པའི་མི་སྣ། རྒྱ་སྟོན་པའི་འབུལ་སྐྱེལ་བ་སོགས་སླེབ། དེར་རེ་ཞིག་སྐུ་མཚམས་ལ་བཞུགས་ཁོག་ནས་སྒར་གྱི་བསྒྲིག་བཅར་ཅུང་ཟད་ཐུགས་མ་རངས་པའི་བཀའ་སྩལ་དང༌། སླར་ཡང་བཅའ་ཡིག་བསྐྱར་བསྡམ་ལ་སོགས་པའི་བསླབ་སྟོན་ཞིབ་ཏུ་གནང་སྟེ་སྐུ་མཚམས་གྲོལ་ནས་ཟླ་བ་བཅུ་གཉིས་པར་སྐུ་རབ་བཀྲ་ཤིས་སྒང་གི་བཞུགས་སྒར་དུ་ཕེབས་ནས་ལོ་མཇུག་སྐུ་རིམ་དང༌། ལྕགས་ཕོ་བྱི་བའི་ལོ་གསར་གནང༌། སྐྱིད་ཤོད་ནས་རྒྱལ་བུ་དགེ་བ་དོན་གཉེར་དུ་ཞབས་ཕྱིར་བྱོན་པ་དཔོན་གཡོག་འགའ་ཤས་ཀྱི་གཙུག་ཕུད་བཞེས་ཤིང༌། ལོ་སར་གྱི་ཐོག་གཙོ་བོར་རྗེ་མཆོག་སྤྲུལ་བཞུགས་སྒར་ནས་སྤྱན་འདྲེན་ལོ་སར་འབུལ་མི་དང༌། གཞན་ཡང་དབུས་ཀྱི་བླ་མ་སྡེ་དཔོན་དགོན་སྡེ་ཀུན་གྱིས་ལོ་སར་འབུལ་བ་དང་བསྟུན་སྤྱན་འདྲེན་ཞབས་བསྐུལ་བ་སླེབ། སྐུ་རབ་གནས་གཞིའི་ཚོམས་ཆེན་དུ་གནྡྷོ་ལའི་རྟེན་ཤོམས་ཡང་ཟུར་ལ་སོགས་པའི་དགེ་འདུན་རྣམས་ཀྱིས་སྨོན་ལམ་ཚུགས་པའི་མཐར་རྟེན་མཇལ་སེར་སྦྲེང་ཤིས་བརྗོད་བཅས་གནང༌།

མཆོད་ཡོན་སྟབས་གཅིག་པས་བཤད་སྒྲུབ་གླིང་དུ་བཞུགས་རྒྱུའི་བཀའ་འགྱུར་གསར་བཞེངས་ལ་རབ་གནས་དང༌། དགོན་སར་དུ་རིན་པོ་ཆེ་རྣམ་གྲགས་པའི་ཕྱི་རྟེན་གྱི་རབ་གནས་རིམ་པར་གནང་ཞིང༌། སླར་སྡེ་པས་འབུལ་ཆེན་སོགས་པས་བསྙེན་བཀུར། སྐུ་རབ་ནས་བཏེག་ལམ་གྱི་སྡེ་དགོན་རྣམས་ཀྱི་འབུལ་ཞབས་ཀྱིས་བསྙེན་བཀུར་ཞིང༌། དེ་ནས་དགེ་འདུན་རྣམས་ཀྱིས་བསུ་བའི་བཀོད་ཆེན་བཅས་པས་བཤད་སྒྲུབ་གླིང་དུ་གདན་ཕེབས། སྡེ་པ་དང་དཔོན་ཡུལ་སྡེ་ཀུན་གྱིས་རིམ་བཞིན་འབུལ་བསྙེན་བགྱིས། ཤུན་ཞབས་དྲུང་དང་མཚུར་ཕུ་རིན་པོ་ཆེ་ཡང་ཕེབས་པ་འབྱོར་བ་སྤྱན་འདྲེན་གྱི་འབུལ་ནོད་དང༌། བསྙུང་གནས་རས་པས་དགེ་འདུན་གྲྭ་ཚང་ཞིག་གསར་འཛུགས་བགྱིས་པ་ཞམ་རིང་དུ་ཕུལ། བྱ་པ་དམག་དཔོན་པས་འབུལ་ཆེན་དང༌། དགེ་འདུན་པདྨོ་བཀོད་པ་རྣམས་ཀྱང་འབུལ་ཆེན་དང་མགོན་འཆམས་སོགས་པའི་ཕྱག་ལེན་གཟིགས་ཕུལ། སྒམ་པོ་སྤྱན་སྔ་བཀྲས་རྣམ་སྤྲུལ་སྐུ་རབ་བྱུང་སྒྲུབ་ཏུ་བྱོན་བཞིན་བཀའ་དྲིན་བསྩལ། བཤད་སྒྲུབ་གླིང་པ་རྣམས་དབྱར་གནས་མཛད་པའི་དགེ་འདུན་ཚོགས་ཆེར་ལྷན་ཅིག་སྐྱེས་སྦྱོར་གྱི་དམིགས་རིམ་རྒྱས་པའི་བཀའ་ཆོས་དང༌། གཞན་ཡང་རབ་བྱུང་བསྙེན་རྫོགས་ཅི་རིགས་པའི་བཀའ་དྲིན་སྩལ། དབྱར་གནས་གྲོལ་ནས་དགེ་འདུན་རྣམས་ཀྱིས་དུས་འཁོར་སྒྲུབ་མཆོད་སྦྱིན་སྲེག་དང་བཅས་པའི་ཕྱག་ལེན་དང་དཀྱིལ་འཁོར་སྤྱན་ལམ་དུ་བསྟར་བས་དགྱེས་པ་བསྐྱེད། བཤད་གླིང་པ་སོགས་དྭགས་པོའི་སྡེ་དགོན་ཆེ་ཕྲ་གྲ་ཡོན་ཀུན་གྱིས་འབུལ་ཞབས་གྲངས་མང་དང༌། སླར་ཡང་དབུས་གཙང་ཡོངས་ཀྱི་སྤྱན་འདྲེན་ཞུ་བསྐྱར་བ་མང་རྣམས་འབྱོར་བས་ཞལ་བཞེས། 

དེ་ནས་བཤད་སྒྲུབ་གླིང་པའི་དགེ་འདུན་རྣམས་ལ་བཅའ་ཡིག་སྒྲོག་པ་དང་སྒོ་གསུམ་སངས་རྒྱས་ཀྱི་བསྟན་པའི་དོན་བསླབ་གསུམ་ལ་ནན་གྱིས་སྦྱོར་དགོས་པའི་བཀའ་ཁྱབ་སྤྱི་རྫས་ཀྱི་གནང་ཆ་གྱ་ནོམ་པ་བསྩལ་ཞིང༌། གླིང་མཐར་ལྕགས་རི་དང་གཙང་ཁང་རྒྱ་ཕིབས་ལ་གསེར་ཐོག་གནང་བའི་དགོངས་པས་དེ་དག་གི་ས་ཡུལ་ལ་ཕྱག་ནས་དང་ལྕགས་རིའི་ས་ཐིག་བྲེ་བ་མཛད་ནས་སྡེ་པ་ཁུ་དབོན་རྣམས་ལ་དེ་བཞིན་གྱི་འབད་གྲོགས་དགོས་ཚུལ་དང༌། སྒྱེར་ཆོས་འཁོར་གླིང་གི་གཙུག་ལག་ཁང་གསར་འདེབས་དང་འཐུས་བཙུན་སོགས་ཀྱི་རྩོལ་བ་ཡང་མ་དོར་བ་དགོས་པའི་བཀའ་སྩལ་ཡང་གནང་སྟེ། བཤད་སྒྲུབ་གླིང་ནས་གདན་བཏེག་པའི་ཕེབས་ལམ་དུ་ལྕང་ར་པའི་ཇ་འདྲེན་དང༌། སྒོ་བའི་ཡང་ཐབ་བསུ་སེར་སྦྲེང་སོགས་པས་རབ་བརྟན་གླིང་དུ་ཕེབས་པར་རྗེ་བླ་མའི་སྐུའི་རིམ་གྲོ་པ་ནང་སོ་མཆེད་དང་སྡེ་དགོན་ཀུན་ནས་རབ་ཏུ་བསྙེན་བཀུར། དེ་ནས་བཏེག་ལམ་སྐྱིལ་སྐྱེས་དགོན་པ་རྣམས་དང༌། མཚོ་མོ་དགོན་སོགས་པས་འབུལ་ཞབས་དང༌། ཡར་སྟོད་ནས་སྡེ་པ་ཁྲི་པ་ཡང་ཕེབས་བསུར་བྱོན་པས་ཇ་འདྲེན་བཞེས་སྤྲོ་ཞུས་ནས་གོ་ར་ཆོས་རྫོང་དུ་ཕེབས། བསམ་བདེར་ས་སྐྱོང་སྲོང་བཙན་པ་ཁུ་དབོན་དཔོན་གཡོག་རྣམས་ཀྱིས་རྩི་མ་གསེར་ག་ལ་སོགས་པའི་བཀོད་པ་གཟབས་རྒྱས་ཀྱིས་ཆིབས་བསུ་དང༌། གཡམ་བཟང་དགའ་ཚལ་སོགས་དགོན་ཆེ་ཕྲ་ཀུན་གྱི་སེར་སྦྲེང་དང་བཅས་ཡར་སྟོད་ཁྲོམ་སར་གདན་ཕེབས་པར། ཀོང་པོའི་ཇ་པ་རྣམས་དང་རབ་འབྱམས་པ་འབའ་ལུག །བླ་མ་གཅོད་པའི་འབུལ་སྐྱེལ་བ་བཅས་འབྱོར་བས་ཇ་འབུལ་མང་དུ་བརྩེགས་པ་དང༌། དེ་ནས་ལྷུན་སྒང་དང་དགའ་ཚལ་བ་རྣམས་ཀྱིས་རིམ་པར་གཞི་ལེན་བསྙེན་བཀུར་དང་འཇང་གི་འབུལ་སྐྱེལ། སྤོ་འབོར་བའི་མགྲོན་ཚན་གཙང་དང་ལྷོ་སྟོད་ལ་སོགས་པའི་སྤྱན་འདྲེན་པ་རྣམས་མང་དུ་འབྱོར་ཞིང༌། ས་དབང་སྲོང་བཙན་པས་རྣམ་རྒྱལ་སྒང་དུ་སྒེར་གྱི་ཞབས་ཏོག་དང་འབུལ་ཆེན་ཞུ་བ་དང༌། བྱང་སྡིང་པ་དང༌།

སྤེལ་དམར་བ་དང་དགའ་ཚལ་བ་སོགས་ཀུན་གྱིས་སྤྱན་དྲངས་ཏེ་མཆོད་དང་བསྙེན་བཀུར་བ་དཔག་མེད་བགྱིས་ཤིང༌། ངས་ཆུང་སྦུག་ནས་སྐུ་སྐྱེ་དཔོན་སློབ་མཇལ་ཕྱག་ཏུ་བྱོན་ནས་འབུལ་ཆེན་བཏེགས། བྱ་ཡུལ་ནས་དཔོན་ས་གཤེགས་པའི་དགོངས་རྫོགས་པའང་འབྱོར་བས་བསྔོ་སྨོན་མཛད། དེ་ནས་ལོ་མཇུག་སྐུ་རིམ་དང་ལྕགས་མོ་གླང་གི་ལོ་སར་གནང་བར་དབུས་གཙང་གི་བླ་སྡེ་ཡོངས་ཀྱི་དགའ་སྟོན་གྱི་སྐྱེས་འབུལ་ཞུས། སྡེ་པ་ཁྲི་པས་སྒེར་གྱི་འབུལ་བསྙེན་རྒྱ་ཆེན་པོ་མཛད་ནས་སླར་ཁྲོམ་སར་ཕེབས། རྩེ་ནས་ཞབས་དྲུང་གདུང་བརྒྱུད་རིན་པོ་ཆེ་གཙུག་ཕུད་ཕུལ་བར་འབུལ་ཆེན་དང་བཅས་ཕེབས་པའི་གཙུང་ཕུད་བཞེས་ཏེ་མཚན་གསོལ། ཚོགས་དགེ་འདུན་སྒང་ནས་མཁན་ཆེན་སྟོན་འཁོར་མཇལ་ཕྱག་ཏུ་བྱོན། དེ་ནས་ལྷུན་སྒང་ཚོམས་ཆེན་དུ་གཞི་བྱེས་ཀྱི་ཆོས་སྡེ་རྣམས་ཀྱིས་སྨོན་ལམ་ཚུགས་ཤིང༌། བཅུ་བདུན་ལ་སྡེ་པས་འབུལ་ཆེན་མཛད། ཞལ་ངོ་རྣམས་ལ་བཀའ་དབང་ཅི་རིགས་པའང་སྩལ། དེ་སྐབས་རྣམས་སུ་འབོག་མདོང་གི་སྡེ་པ་དང༌། མདར་རྒྱལ་བ་དང༌། གཞན་བར་ལམ་ཁོག་གི་འབུལ་སྐྱེལ་བ་རྣམས་དང༌། ཤེལ་བྲག་པ་དང་དུང་ལ་བས་ཀྱང་འབུལ་ཆེན་རྣམས་བགྱིས་ཤིང༌། རབ་བྱུང་བསྙེན་རྫོགས་དང་བཀའ་ཆོས་མང་དུ་གནང༌། འཕྱོང་རྒྱས་པས་ཨེ་ཝཾ་དགོན་དུ་སྤྱན་དྲངས་ནས་འབུལ་ཆེན་དང་བསྙེན་བཀུར་ཞུས་ཤིང་ཚེ་དབང་ལ་སོགས་པའི་བཀའ་དྲིན་ནོད། སླར་ཁྲོམ་སར་ཕེབས་པ་ན་བྱང་བདག་པོ་བཀྲ་ཤིས་སྟོབས་རྒྱས་པ་ཡབ་སྲས་མཇལ་དུ་བྱོན་ཅིང་འབུལ་དཔངས་བསྟོད། ཟླ་བ་གཉིས་པའི་བཅུ་གསུམ་མཆོད་པ་དང་བསྟུན་གཡམ་བཟང་པས་སྤྱན་དྲངས་ནས་འབུལ་ཞབས་བསྒྲུབས་ཤིང་ལྷ་མགོན་གྱི་འཆམས་སྐུ་སྤྱན་འདྲེན་པ་ལ་གཟིགས་རྟོག་དང་ཕྱག་ནས་གནང༌། ཕྱིར་ཕེབས་ནས་དགའ་ཚལ་བ་དཔོན་སློབ་རྣམས་ལ་དགེ་འདུན་གྱི་བཅའ་བསྒྲིགས་བསླབ་པའི་བཀའ་བཀོད་གནང༌། དེ་ནས་ཁྲོམ་ས་ནས་བཏེག་སྟེ་གཙང་ཕྱོགས་སུ་ཆིབས་བསྒྱུར་ལམ་ཡར་འབྲོག་བརྒྱུད།

གྲི་གུ་གསང་སྔགས་ཆོས་གླིང་དུ་ཕེབས་པར་གྲི་གུ་བའི་དཔོན་ས་སྤུན་གྱིས་ཕེབས་བསུ་ཞབས་ཏོག་འབུལ་ཆེན་བགྱིས་ཤིང༌། དེར་ས་སྐྱོང་སྲོང་བཙན་པས་གཙུག་ཕུད་ཕུལ་ཏེ་སྐུ་རྟེན་བསྒྱུར་བར་དགེ་བསྙེན་གྱི་སྡོམ་པ་སྩལ། དེར་མཚུངས་སྤེལ་དམར་བ་ནང་སོས་ཀྱང་གཙུག་ཕུད་ཕུལ་བར་དགེ་བསྙེན་གྱི་བསླབ་པ་གནང༌། དཀར་མོ་གླིང་ཁ་ནས་བྲང་མདར་ཕེབས་ཐོག་ཡར་རྒྱབ་ནས་ས་སྐྱོང་བདུད་འདུལ་ཞལ་ངོ་རྣམས་བྱོན་པས་སྒེར་གཞུང་སོ་སོ་ནས་འབུལ་ཞབས་གཟབས་རྒྱས་སོགས་ཞུས་ཤིང༌། དགེ་འདུན་སྔགས་གྲ་བ་རྣམས་ཀྱང་དེ་བཞིན་འབྱོར། བཀྲ་ཤིས་སྒར་དུ་གཞིས་ཀ་གོང་དཀར་ནས་ཞབས་དྲུང་མིའི་དབང་པོ་ཁུ་དབོན་ལས་ཚན་གཟབས་རྒྱས་གུས་འདུད་དུ་ཕེབས་ཤིང་གདུང་བརྒྱུད་རིན་པོ་ཆེའི་གཙུག་ཕུད་འབུལ་བ་དང་བསྙེན་བཀུར་འབུལ་ཞབས་མཐའ་ཡས་པ་ཞུས་ནས་བཀའ་དབང་བཀའ་ཆོས་ཀྱི་འགྲེལ་པ་ཅི་རིགས་པའང་གསན་ཞིང༌། འབྲུག་པའི་ཆོས་རྗེ་ལྷ་རྩེ་བ་ཡང་མཇལ་ཕྱག་ཏུ་ཕེབས་ནས་བཀའ་འབྲེལ་ཞུས། དེ་ནས་རིམ་པས་དཔལ་དེབ་དང་སྣ་དཀར་རྩེ་ནས་ཁྲི་དཔོན་ཁུ་དབོན་ཕེབས་པ་སོགས་ཀྱིས་འབུལ་ཆེན་བཏེག་ཅིང་དབང་ཆོས་ཀྱི་བཀའ་དྲིན་ནོད། གཙང་ནས་སྡེ་པ་མཐུ་སྟོབས་པའང་ཇ་འདྲེན་དུ་བྱོན། རིམ་བཞིན་ངུར་སྨྲིག་རྗེ་བཙུན་སྒྲོལ་མའི་དྲུང་དུ་ཕྱག་མཆོད་གནང་ནས་ཕེབས་པར། དགེ་འདུན་འོག་མིན་གླིང་པ་མཆོད་ཡོན་གྱིས་ཐབ་བསུ་སེར་སྦྲེང་ཀྱི་བཀོད་པས་སྤྱན་དྲངས་ཏེ་གཙུག་ལག་ཁང་གསར་བཞེངས་སུ་བཞུགས་ཡུལ་གནང་ནས་གཟིགས་རྟོག་དང་བདེ་མཆོག་གི་སྒོ་ནས་རབ་གནས་རྒྱས་པའི་སྦྱིན་སྲེག་བཅས་གནང༌། གཞི་བ་མཆོད་ཡོན་གྱིས་བསྙེན་བཀུར་འབུལ་ཆེན་དང༌། སྡེ་པ་གཙུག་རབ་པ་མི་ངོ་རྣམས་དད་འདུན་ཆེན་པོས་འབུལ་ཆེན་བཅས་རྣམས་འབྱོར་བས་སྒར་སྟོན་དང་འབུལ་ཆེན་རྣམས་བགྱིས། བདག་པོ་བཀྲ་ཤིས་སྟོབས་རྒྱས་པའི་སྲས་ཕྱགས་ཕྱིར་བཞུགས་རྒྱུ་ཡང་འབྱོར། བདེ་སྐྱིད་གླིང་དུ་རིན་སྤུངས་ནས་མིའི་དབང་པོ་མཆེད་ཀྱི་ཆིབས་བསུ་ཐབ་འཛིན་དང་བྱམས་ཆེན་པས་འབུལ་བསྙེན་བཏེག་ཅིང༌།

རྗེ་བཙུན་བྱམས་པའི་དྲུང་དུ་ཕྱག་མཆོད་མཛད་ནས། དགོན་ཆེ་ཕྲ་ཀུན་གྱིས་སེར་སྦྲེང་སོགས་པའི་བསུ་བཀོད་བཅས་མཁའ་རུ་ཀླུ་སྡིངས་སུ་གདན་ཕབ། དེར་མི་བདག་ངག་དབང་ནོར་བུ་བཟང་པོ་རིང་མོ་ནས་སྐུ་མཉེལ་བས་འདས་ལ་ཐུག་པར་རྒྱལ་བ་ཉིད་ཀྱི་ཞལ་མཇལ་བྱིན་རླབས་མ་ཐོབ་པར་ཐུགས་མ་རྫོགས་པ་ལྟ་བུའི་མཚམས་སུ་ཕོ་བྲང་དུ་སྤྱན་དྲངས་ཏེ་ཕྱག་དབང་དང་ཞབས་དབང༌། གཤེགས་ནས་དགོངས་རྫོགས་སྔ་མགྱོགས་ཀྱི་སྒར་ཆོས་སྡེར་འབུལ་ཆོག་དང༌། མགྱོགས་བསྔོའི་རྟེན་ཐུགས་རྗེ་ཆེན་པོའི་ཞལ་ཐང་སྤྲས་ཐགས་དང༌། མུ་ཏིག་གི་དོ་ཤལ་རིན་ཐང་བྲལ་བ། མ་ན་ཧུའི་ཆིབས་སྒ་ཁྱད་མཚར་སོགས་ཕུལ་བར་རྫོགས་བྱང་ཐོབ་འགྱུར་གྱི་བསྔོ་སྨོན་སྩལ། ཆོས་རྗེ་ཏྲེ་སྤྲུལ་དཔོན་སློབ་ཁམས་ཕྱོགས་ནས་འཁོར་བས་ཕྱག་འབུལ་དང་འབུལ་ཆེན་ཞུས། དེ་ནས་རིན་སྤུངས་ནས་རིམ་གྱིས་བཏེག་པ་དང་རྗེ་མཆོག་སྤྲུལ་དཔོན་སློབ་ཀྱི་བཞུགས་སྒར་གཙང་ཕྱོགས་སུ་སྔ་འགྲོས་ཀྱིས་ཕེབས་ནས་ཆིབས་རག་ཡངས་ཅན་ནས་སླར་ཕེབས་པ་དྲེད་གཤོངས་སུ་སྒར་པ་རྩེ་འཛོམ་གྱི་མཇལ་སྤྲོའི་ཞལ་རྒྱས། དེ་ནས་ཡབ་སྲས་ལྷན་རྒྱས་སུ་བྱ་བཟང་ནས་ཆིབས་གཞོལ་དང༌། སྨུག་པོ་ཚལ་དུ་ཐོབ་རྒྱལ་བས་བསྙེན་བཀུར་གཟབས་རྒྱས་ཞུས་ཤིང༌། གོང་འཛིན་དུ་སྡེ་པ་ལྷ་དབང་རྡོ་རྗེ་མཆེད་རྒྱལ་བུ་དང་བཅས་དཔོན་གཡོག་རྣམས་ཀྱིས་རྩི་མ་གསེར་ག་ལ་སོགས་པའི་རྒྱན་སྤྲོད་གཟབས་རྒྱས་ཀྱིས་ཆིབས་བསུ་ཐབ་འཛིན་དང༌། དཔལ་འཁོར་ཆོས་སྡེ་བ་དང་ཞྭ་ལུ་བ་སྒ་གདོང་པ་སོགས་དགེ་འདུན་དཔག་ཏུ་མེད་པའི་སེར་སྦྲེང་གི་བསུ་བ་དང་བཅས་པས། ཀླུ་སྡིངས་སུ་གདན་ཕེབས་པར་ཞ་ལུ་བ་དང་དཔལ་འཁོར་ཆོས་སྡེ་བ་རྣམས་ཀྱིས་ཡོ་གའི་གར་དང་གུར་གར་གཟིགས་ལམ་ཕུལ་ཞིང༌། སྡེ་པས་ནར་མའི་ཞབས་ཏོག་དང་གཞི་ལེན་གྱི་དཀར་དྲོ་གཟབས་རྒྱས་ཞུས། སྒ་གདོང་གི་གཟིམས་ཁང་ལ་ཡང་གཟིགས་རྟོག་ཕྱག་ནས་གནང༌། དེར་རིན་སྤུངས་ནས་དགོངས་རྫོགས་དངོས་གཞིར་སྤྱན་འདྲེན་ནན་ཞུའི་ངོར།

རྗེ་མཆོག་སྤྲུལ་དང་དཔའ་བོ་སྤྲུལ་སྐུ་དཔོན་སློབ་སྒར་ཆོས་སྡེ་དང་བཅས་གཞིར་བཞུགས་ཤིང༌། རྒྱལ་བ་ཉིད་ཆིབས་བསྒྱུར་ཏེ་གཞིས་ཀ་རིན་སྤུངས་སུ་ཕེབས་པར་དགོངས་རྫོགས་ཀྱི་ནར་མའི་ཞབས་ཏོག་སྒར་སྟོན་དཀར་དྲོ་གཟབས་ཤོམས་ཀྱི་ཐོག །བྱེ་རུའི་མགུལ་ཤལ། འགྲོ་མགོན་འཕགས་པའི་ཞལ་དཀར་མ་ན་ཧུའི་དཀར་གཟུགས་འབྲུག་བརྐོས་མ་སྟེགས་བཅས་ལ་སོགས་པ་དཔག་ཏུ་མེད་པའི་འབུལ་ཆེན་མཛད་དེ་བསྔོ་བ་སྨོན་ལམ་དང་མཚན་བྱང་ཕྱག་བཞུས་ཀྱང་མཛད། དེ་ནས་གཡུང་དུ་ཕེབས་པ་ན་མོན་པའི་མཇལ་མི་མང་དུ་སླེབ་པས་འབུལ་ཆེན་བགྱིས་ཤིང༌། གོང་དཀར་ནས་དཔོན་ས་བདག་མོ་ཆོས་དོན་གཉེར་གྱིས་བྱོན་པའི་གཙུག་ཕུད་བཞེས། དེར་གསེར་རེས་ཀྱི་གསེར་སོགས་ཚོན་དང་གང་ཅིའི་ཆ་རྐྱེན་སྦྱར་བའི་སྨན་ཐང་བ་དཔོན་སློབ་རྣམས་ཀྱིས་འདུ་ཁང་གི་ཤིང་རྩི་དང་འཁྲུངས་བརྒྱའི་ལོགས་བྲིས་བགྱིས་ཤིང༌། གཡེ་པ་ཀུན་ཤེས་སོགས་པས་གློ་འབུར་ཕན་ཚུན་དུ་མགོན་ཁང་དང་རྣམ་སྲས་ཁང་གི་འབུར་དོད་རྣམས་རིམ་བཞེངས་སྐབས་དཔོན་སློབ་གཞིར་བཞུགས་དང་སྡེ་པ་མཆེད་རྣམས་ཀྱིས་སྤྱན་དྲངས་ནས་དེ་དག་ལ་གཟིགས་རྟོག་དང་ཞལ་བཀོད་ཕྱག་ནས་མ་མགོན་གྱི་སྐུ་སོགས་ལ་ཕྱག་བཟོའང་ཅི་རིགས་པ་གནང་སྟེ་གཡུང་ནས་བཏེག ཕྱིར་ལམ་རིན་སྤུངས་སུ་ཞལ་ངོ་སྲས་ཡུམ་རྣམས་ལ་དབང་དང་ཆོས་བཀའ་མང་དུ་བསྩལ་ཞིང༌། མི་དབང་འཇམ་དབྱངས་གྲགས་པ་ཆེ་འདོན་དང་ཤིས་བརྗོད་མཛད། དེ་ནས་ཕེབས་ལམ་ནས་ཕུང་པོ་རི་བོ་ཆེའི་གནས་གཟིགས་ཀྱང་མཛད། དེ་ནས་གཞིར་བཞུགས་མཆོད་ཡོན་རྣམས་ཀྱིས་བསུ་བཀོད་རྒྱ་ཆེར་བཅས་ཏེ་པ་རྣམ་དུ་ཕེབས། རིམ་པས། རྗེ་མཆོག་སྤྲུལ་དང༌། རྗེ་དཔའ་བོས་དབུ་མཛད་པའི་དགེ་འདུན་མང་དག་ལ་གྲུབ་ཆེན་པཀྴིའི་བཀའ་འབུམ་ལྗགས་ལུང་ཚུགས། མཆོག་སྤྲུལ་དམ་པར་བདེ་མགོན་གྱི་བཀའ་དབང་ཡང་འབུལ་བ་མཛད། གཡུང་གི་ལྷ་ཆེན་གྱི་སྐུ་རྒྱུ་བྱིན་རླབས་དང་བལ་པོ་རྣམས་ལ་བཀའ་བཀོད་མཛད། དེ་ནས་ཀོང་པོའི་རྟ་འབུལ་དང་ཁམས་ཕྱོགས་ཀྱི་འབུལ་སྐྱེལ་བ་མང་དུ་སླེབ་པ་རྣམས་ཀྱིས་འབུལ་ཆེན་རིམ་པར་བགྱིས།

ཕོ་བྲང་ནས་གསེར་ཡིག་པ་སླེབ་པས་གོང་མའི་ཞུ་འཕྲིན། གོས་དར་ལ་སོགས་པའི་འབུལ་ནོད་རྒྱ་ཆེ་བ་དང་བཅས་ཕུལ་ཞིང༌། རིམ་པས་དགའ་གདོང་གྲྭ་ཚང་བླ་བྲང་རྣམས་དང་ཟུར་མང་ནས་པདྨ་གར་དབང་སྐུ་སྐྱེ་འབྱོར་བ་སོགས་པས་འབུལ་ཆེན་བགྱིས། དེ་ནས་ལོ་མཇུག་སྐུ་རིམ་ཆེན་མོའི་གཏོར་རྒྱག་སོགས་གཟབས་རྒྱས་ངང་ཆུ་ཕོ་སྟག་ལོའི་ལོ་སར་ཐོག་དབུས་གཙང་ཡོངས་ཀྱི་ལོ་སར་སྐྱེས་འབུལ་ཞུས། གཟིམ་གུར་ཆེན་མོར་གནྡྷོ་ལའི་རྟེན་ཤོམས་གནང་ནས་གཞི་བྱེས་ཀྱི་དགེ་འདུན་ཚོགས་ཤིན་ཏུ་ཆེ་བས་སྨོན་ལམ་ཚུགས། ཚེས་དྲུག་གི་སྔ་ཆ་གཟའ་སྐར་འཕྲོད་སྦྱོར་ཤིས་པ་ལ་ཇོ་བོ་གནྡྷོ་ལའི་དྲུང་དུ་རྒྱལ་བ་ཉིད་ཀྱིས་མཁན་པོར་གསོལ་ཏེ། རྒྱལ་ཚབ་སྤྲུལ་སྐུས་ལས་སློབ། དཔའ་བོ་སྤྲུལ་སྐུས་གསང་སྟོན། ལས་ཀྱི་ཁ་སྐོང་དང་གྲིབ་ཚོད་པ་ཡང་ཟུར་གྱི་བླ་མ་བསོད་བཟང་དང་ཀརྨ་དད་གྲོལ་ཏེ་ལྔའི་ཚོགས་ལས་རྗེ་མཆོག་སྤྲུལ་རིན་པོ་ཆེའི་ཞལ་སྔ་ནས་ཆིག་རྫོགས་སུ་རབ་བྱུང་དང་བསྙེན་པར་རྫོགས་པའི་བསླབ་པ་བཞེས་པར་མཁན་པོ་རྒྱལ་བ་ཉིད་ཀྱི་ཕྱག་ནས་ལེགས་ཇའི་གནང་སྐྱེས་དཔག་མེད་བསྩལ་ཞིང༌། རྗེ་མཆོག་སྤྲུལ་ཞལ་སྔ་ནས་ཀྱང་མཁན་པོའི་ཡོན་དང་ལས་གྲལ་བ་བཅས་རྣམས་ལ་བཀའ་དྲིན་གྱི་འབུལ་ནོད་བསམ་གྱིས་མི་ཁྱབ་པ་བསྩལ་ཞིང་ཚོགས་མང་ལ་ཇ་འགྱེད་སོགས་དཔངས་བསྟོད་པ་གནང༌། ལ་སྟོད་བྱང་པའི་ཇ་ཞུས་པ་འབྱོར་ཞིང༌། སྨོན་ལམ་གྲོལ་ཉིན་མཚུར་ཕུ་ནས་སྟོན་པ་གཙོ་འཁོར་གྱི་སྐུ་འབག་སྤྱན་དྲངས་པའི་འཁོར་གནས་བཅུ་རྒྱལ་སྲིད་སྣ་བདུན་གྱི་ཟློས་གར་དང་བཅས་ཡབ་སྲས་ཀྱང་ཞབས་བསྐྱོད་པའི་དགེ་འདུན་གྱི་སེར་སྦྲེང་དང་ཤིས་བརྗོད་རྒྱས་པར་མཛད་ཅིང༌། རིམ་པས་སྡེ་པ་ཞལ་ངོ་སོགས་པར་རྟེན་མཇལ་རགས་རིམ་ཀྱང་གནང༌། ཟླ་བ་གསུམ་པར་རྗེ་མཆོག་སྤྲུལ་རིན་པོ་ཆེ་དང་སྡེ་པ་ལྷ་དབང་རྡོ་རྗེ་མཆོད་ཡོན་ལ་རྔོག་དཀྱིལ་བདུན་དང་སྦྱོང་དཀྱིལ་བཅུ་གཉིས། ལྔ་ཚན་ལྔའི་བཀའ་དབང་བསྩལ།

སྡེ་པ་ཀརྨ་བསྟན་སྲུང་གིས་སྒེར་གཞིས་ནོར་བུ་ཁྱུང་རྩེར་སྤྱན་དྲངས་ནས་འབུལ་ཞབས་ཕུན་སུམ་ཚོགས་པ་སྒྲུབ་སྐབས། མཆོག་སྤྲུལ་དམ་པར་མཁའ་སྤྱོད་བཀའ་འབུམ་གྱིས་ལྗགས་ལུང་ཚུགས་ ཤིང༌། སྡེ་པ་ཞལ་ངོ་རྣམས་ལ་བཀའ་དབང་ཅི་རིགས་པའང་བསྩལ། སྨན་ཐང་པ་དཔོན་སློབ་ཀྱིས་གཡུང་གི་ཤིང་རྩི་ལོགས་བྲིས་སོགས་པ་གྲུབ་སྟེ་ཞབས་དྲུང་དུ་འབྱོར་ཞིང༌། བྱང་ངོས་ནས་སོག་པོ་ཁ་དན་གྱི་སྤྱན་འདྲེན་པ་ཐོག་མ་ཡང་སླེབ། གཡམ་བཟང་དུ་སྤྱན་སྔ་ཀུན་སྤངས་པས་སྒར་ཆོས་སྡེ་དང་བཅས་ཀུན་ལ་བསྙེན་བཀུར་དང་འབུལ་ཆེན་བགྱིས་ཤིང༌། མཆོག་སྤྲུལ་རིན་པོ་ཆེར་རྒྱུད་འབུམ་པུསྟི་ཁ་ཤས་ཀྱི་ལྗགས་ལུང་ཚུགས། ཟླ་བ་དྲུག་པར་སེ་བྲག་གཡའ་ལུང་གི་རྒྱབ་རིའི་རྩེར་རི་གཟིགས་ལ་ཕེབས། ཕྱིར་ལམ་དགའ་གདོང་གཟིམ་ཁང་དུ་ཞག་ཤས་བཞུགས། ཀླུ་སྡིངས་སུ་ཕེབས་ཐོག་ནས་ཨ་བོ་སྤུན་ཟླ་ཀར་ཕྲིན་པ་བཤད་སྒྲུབ་གླིང་གཙང་ཁང་གསེར་ཐོག་གི་ཆ་རྐྱེན་འབུལ་བསྐུལ་ཁམས་ཕྱོགས་སུ་འགྲོ་རྫོངས་བཀའ་ཁྱབ་ཤིས་བརྗོད་གནང༌། སྡེ་པ་གཙང་པ་མཆེད་ཀྱིས་ལྷོ་བྲག་རྒྱལ་མཁར་པའི་རྟེན་གཙོ་རྗེ་མར་པས་རྒྱ་གར་ནས་སྤྱན་དྲངས་པའི་བྱང་ཆེན་མཆོད་རྟེན་རང་བྱོན་དུ་གྲགས་པས་ཐོག་དྲངས་དངོས་པོ་གནང་ཆེ་བ་གྲངས་མང་གི་འབུལ་ཆེན་ཞུས། དེ་ལ་ཟངས་སྤྱད་ཀྱི་རིགས་ཀུན་བཤད་སྒྲུབ་གླིང་གི་གསེར་ཐོག་རྒྱུར་གནང་ཞིང༌། མཆོད་རྟེན་རིན་པོ་ཆེ་དཔའ་བོའི་ཕྱག་ཏུ་གནང་ནས་སྲས་མཁར་གྱི་ནང་རྟེན་དུ་བཞུགས་པའི་བཀའ་ཁྱབ་བསྩལ། སོག་པོ་ཁ་དན་གྱི་སྤྱན་འདྲེན་བསྐྱར་ནན་སླེབ་པ་ལ་གྱ་བའི་དགོན་རྙིང་གི་བར་དུ་ཕེབས་ནས་རྒྱལ་པོའི་རུ་སྒར་ཡང་དེར་ཡོངས་རྒྱུ་བྱས་ནས་བྱང་ངོས་སུ་ཆིབས་བསྒྱུར། སྟག་གྲུ་ཁར་དབུ་མ་སྐུ་སྐྱེ་དཔོན་སློབ་རྣམས་སླེབ། རིམ་གྱིས་འོ་ཡུག་གོང་སྔོན་དུ་དམ་ཅན་ལ་གསོལ་ཀ་སྤྱན་གཟིགས་དང་སྡིངས་མའི་སྒྲུབ་ཆུ་ཡང་མཇལ་བ་མཛད་ནས་ཕེབས་པའི་མེ་ཏོག་ལྷས་སུ་ཧོར་སྟོད་པ་དང་སོག་པོའི་ཇ་འདྲེན་པ་མང་དུ་སླེབ།

རིམ་པས་ཕེབས་པའི་རྐྱང་དུ་སུམ་མདོར། རྒྱལ་པོ་ཁ་དན་རྒྱལ་མོ་བློན་འབངས་ཧོར་སྟོད་དཔོན་ཚང་མི་ངོ་སྡེ་ཚན་དྲག་མགོས་རྣམས་དང་བཅས་རྟ་པ་སྟོང་དང་ཉེ་བའི་ཆིབས་བསུ་ཐབ་འཛིན་གྱི་ཐོག་རྒྱལ་པོས་ཐོག་མའི་མཇལ་སྐྱེས་དཔག་ཏུ་མེད་པ་ཕུལ་ཏེ། དེ་ནས་འབྲོང་བུ་དགོན་རྙིང་གི་ངོགས་སུ་བཞུགས་སྒར་མཛད་དེ་བཞུགས་པར་རྒྱལ་པོས་དཀར་དྲོའི་བསྙེན་བཀུར་གཟབས་རྒྱས་དང༌། གོས་དར་གསེར་དངུལ་རྟ་ཁྲབ་གནག་ཕྱུགས་ལ་སོགས་པ་གྲངས་མང་གི་འབུལ་ཆེན་རྣམས་བགྱིས་ཤིང༌། སྲོག་གཅོད་སྤོང་བ་དང་བཙོན་བརྒྱད་ཅུ་ཙམ་ཡོད་པ་ཀུན་ཉེས་མེད་དུ་གཏོང་བའི་ཁས་ལེན་ཕུལ་བར་ཞྭ་མཐོན་མཐིང་གི་ཅོད་པན་བཞེས་ཏེ་ཡིག་དྲུག་གི་བཟླས་ལུང་གི་ཁྲོམ་ཆོས་གནང༌། དེ་ནས་ཐལ་ཅི་སོགས་སོག་པོ་དྲག་འགོས་རྣམས་དང༌། དཔོན་ཚང་ཨ་ཆོས་ཀྱིས་གཙོས་པའི་ཧོར་གྱི་སྡེ་མཚན་ཀུན་གྱིས་སོ་སོ་ནས་འབུལ་ཞབས་རྒྱ་ཆེ་གྲངས་མང་རིམ་པས་བསྒྲུབས། དེ་དག་གི་སྐབས་སུ་རྒྱལ་པོ་མི་ངོ་རྣམས་ལ་འདོད་ཆོས་ཀྱི་བཀའ་ཅི་རིགས་པའང་བསྩལ། སྟོད་ཀླུངས་བདེ་ཆེན་ནས་དབོན་ཀར་བསྟན་པ་གཤེགས་པའི་དགོངས་རྫོགས་པ་སླེབ་པས་བསྔོ་སྨོན་བསྩལ་ཞིང༌། ཡབ་སྲས་བཀའ་བགྲོས་ཐོག་དེའི་འདྲེན་དོན་དུ་རྗེ་མཆོག་སྤྲུལ་དཔོན་སློབ་ཆིབས་བསྒྱུར། རྒྱལ་བ་ཉིད་རེ་ཞིག་གདན་ཆགས་པས་ཇོ་མོ་གངས་ཀྱི་གནས་གཟིགས་ལ་ཕེབས་ནས། སླར་དགོན་རྙིང་དུ་གསེར་འབུམ་ལ་སྙན་དར་བཀའ་སྲུང་རྡོ་རྗེའི་རྫིང་བཙན་ལ་སྤྱན་གཟིགས། གྲྭ་ཚང་པར་སྤྱི་རྫས་ལ་ཕན་པའི་གནང་ཆ་ཡང་དག་པ་བསྩལ་ཏེ་དགོན་རྙིང་ནས་བཏེག །མཆིལ་ཕུའི་དབེན་གནས་དང་ཉེ་ཚལ་བྲག་སྐོར་ནས་ཐབ་འཛིན་ཞུས། གླིང་དཀར་དུ་ཕེབས་ཐོག་ནས་བྱམས་ཆེན་པ་གཤེགས་པའི་བསྔོ་ཞུས་པ་དང༌། སྡེ་པ་གཙང་པས་རྫོང་ནས་གཞི་ལེན་གྱི་གདུགས་ཚོད་བཤམས། ཐོབ་རྒྱལ་བས་སྤྱན་འདྲེན་ནན་ཞུའི་ངོར་ཆིབས་བསྒྱུར་བར། དཔོན་གཡོག་རྣམས་ཀྱིས་བསུ་བཀོད་དང༌། དགོན་ཁག་རྣམས་ཀྱི་སེར་སྦྲེང་སོགས་བཀོད་པས་ཁམ་བུ་ཚལ་དུ་གདན་ཕབ།

ཐོབ་རྒྱལ་རྩེར་སྤྱན་དྲངས་ཏེ། དཀར་དྲོ་གཟབས་རྒྱས་དང༌། དགེ་བཤེས་པུ་ཏོ་བའི་ཐུགས་སྲས་ཀྱི་དགོན་གནས་སྙེ་མོ་དྲེལ་ལྷས་ཀྱི་རྟེན་གཙོ་ལི་དམར་གྱི་རྡོ་རྗེ་འབེབས་པའི་སྐུ་དབུས་ལྷ་ཁྱད་ཅན་གྱིས་ཐོག་དྲངས་པའི་འབུལ་ནོད་རྒྱ་ཆེར་བགྱིས་ཤིང༌། རྫོང་ལ་ཕྱག་ནས་དང་ཞལ་ངོར་དབང་བཀའ་སོགས་གནང༌། 

དེ་ནས་རིམ་པས་འདུལ་གྲྭ་གླིང་པ་དང༌། ཁྲི་སྐོར། ཁྲི་བརྟན། བྲག་ནག་པ་རྣམས་ཀྱིས་སོ་སོར་སྤྱན་དྲངས་ནས་འབུལ་ཞབས་བསྒྲུབས། དེ་སྐབས་སུ་གཡུང་གི་ལྷ་ཆེན་ཡང་གྲུབ་པས་དེའི་གཟུངས་བཞུགས་དང་རབ་གནས་སུ་ཐོབ་རྒྱལ་བ་མཆོད་ཡོན་གྱི་ཕེབས་སྐྱེལ་བཅས་ཆིབས་བསྒྱུར་ནས་རིན་སྤུངས་སུ་ཕེབས་པས། མི་དབང་འཇམ་དབྱངས་གྲགས་པ་མཆེད་སོགས་ཀྱིས་ཕེབས་བསུ་སོགས་སྔར་བཞིན་གྱི་བསྙེན་བཀུར་ཆེན་པོས་བཏེགས་ཅིང༌། བྱམས་ཆེན་དུའང་ཕེབས། གོས་སྐུའི་མཇལ་ཀ་དང་རྗེ་བཙུན་བྱམས་པའི་དྲུང་དུ་ཕྱག་མཆོད་གནང་ནས། གཡུང་དར་རྒྱས་ཀྱི་གཙུག་ལག་ཁང་དུ་གདན་ཕེབས་ཏེ་རིམ་པས་སྟེང་ཤོད་ཀྱི་རྟེན་བཞེངས་བྲིས་འབུར་གྲུབ་པ་རྣམས་ལ་གཟིགས་རྟོག་གནང༌། དེ་ནས་གཙང་ཁང་གི་རྟེན་ཆེན་ཡུལ་དབུས་རྡོ་རྗེ་གདན་གྱི་མ་ཧཱ་བོ་དྷིའི་དབྱིབས་དང་ཚད་དུ་གྲུབ་པ་དང་བླ་མ་ལྷ་ཁང་གི་ཟུང་འཇུག་བརྒྱུད་པའི་སྐུ་བརྙན་རྣམས་ཀྱི་གཟུངས་བཞུགས་རིམ་པས་གནང་ཞིང༌། ལེགས་པར་གྲུབ་ནས་དཔལ་འཁོར་ལོ་སྡོམ་པའི་དཀྱིལ་འཁོར་གྱི་ཆོ་གའི་སྒོ་ནས་ཕྱག་ལེན་རྒྱས་པས་རབ་ཏུ་གནས་པར་མཛད་པའི་དངོས་གཞིའི་ཉིན། གཙང་ནས་སྡེ་པ་ལྷ་དབང་རྡོ་རྗེ་དཔོན་གཡོག་དང༌། རིན་སྤུངས་ནས་མི་དབང་མཆེད་སོགས་བྱོན་ནས་ལེགས་ཇའི་དགའ་སྟོན་གྱི་སྐྱེས་འབུལ་རྒྱ་ཆེར་མཛད་ཅིང༌། བླ་མ་གསེར་སྡིངས་པའི་འབུལ་སྐྱེལ་དང༌། ཟུར་གདོང་པའི་རྟ་འབུལ་བ་སོགས་འབྱོར་བས་འབུལ་ ཆེན་བགྱིས། དེ་ལྟར་གཙུག་ལག་ཁང་རྟེན་བརྟེན་པ་དང་བཅས་པའི་རབ་ཏུ་གནས་པ་ལེགས་པར་གྲུབ་ནས། གཡུང་ནས་གདན་བཏེག །རིམ་གྱིས་ཉང་སྟོད་དུ་ཕེབས། རྒྱལ་མཁར་རྩེ་ནས་བདག་པོ་སྐུ་མཆེད་དང་དཔལ་འཁོར་ཆོས་སྡེ་བ་མཆོད་ཡོན་རྣམས་ཀྱིས་ཆིབས་བསུ་ཐབ་འཛིན་སེར་སྦྲེང་སོགས་ཕེབས་བསུའི་བཀོད་པ་གཟབས་རྒྱས་ཀྱིས་སྤྱན་དྲངས་ཏེ། དཔལ་འཁོར་ཆོས་སྡེའི་ཉེ་ལོགས་སུ་བཞུགས་སྒར་གནང༌། རྒྱལ་རྩེ་ཕོ་བྲང་དུ་སྤྱན་འདྲེན་ཞུས་ནས་འབུལ་བསྙེན་རྒྱ་ཆེན་པོས་བཏེག་ཅིང༌།

སྟོན་པའི་འཕེལ་གདུང་དང་ཐེག་ཆེན་དབུ་ཞྭ་ལ་སོགས་པའི་རྟེན་མཇལ་ཕུལ། དེར་ས་སྐྱ་བདག་ཆེན་ཁྲི་རིན་པོ་ཆེའི་ཇ་ཞུས་པའང་འབྱོར། དེ་ནས་དཔལ་འཁོར་ཆོས་སྡེར་ཡང་སྤྱན་དྲངས་ཏེ་བླ་བྲང་དཀར་པོར་བུར་སྟོན་གྱི་ཐོག་མཁན་པོ་དང་གྲྭ་ཚང་རྣམས་སོ་སོས་འབུལ་ནོད་བགྱིས། དེའི་གཙུག་ལག་ཁང་མཆོད་རྟེན་དང་བཅས་པའི་རྟེན་མཇལ་མཆོད་ཞིབ་ཏུ་གནང་ཞིང༌། རྩེ་དང་ཆོས་སྡེར་བཞུགས་པའི་གོས་སྐུ་རྣམས་ཀྱང་མཇལ་བ་མཛད། དཔལ་འཁོར་ཆོས་སྡེ་བར་ཕྱག་ནས་མང་ཇ་རྣམ་གཞག་རྟ་བཞི་བཅུས་གཙོས་པའི་སྤྱི་འགྱེད་དཔངས་བསྟོད་པ་དང༌། བདག་པོ་ཞལ་ངོ་རྣམས་ལ་ཡང་བཀའ་དབང་དང་གནང་ཆ་བཟང་པོ་བསྩལ། དེ་བཞིན་དུ་རྩེ་ཆེན་པ་དང་འབྲོང་རྩེ་བས་ཀྱང་བསྙེན་བཀུར། དེ་ནས་སྣ་སར་རྒྱལ་ཁང་གི་གཙུག་ལག་ཁང་རྣམས་མཇལ་བ་མཛད་དེ་ནོར་བུ་ཁྱུང་རྩེ་ནས་པ་རྣམ་ཀླུ་སྡིངས་སུ་ཕེབས་པ་ན། རྗེ་བཙུན་སྤྲུལ་སྐུ་ཏཱ་ར་ནཱ་ཐ་དཔོན་སློབ་ཕེབས་པར་ཐུགས་འདུན་ལྟར་རྒྱལ་བ་རྒྱ་མཚོ་བདེ་གཤེགས་བཞི་བསྒྲིལ་གྱི་དབང་སོགས་དང༌། སྐུ་གསུམ་ངོ་སྤྲོད་ཀྱི་ཁྲིད་སོགས་དབང་ཁྲིད་ཟབ་དགུས་ཐུགས་རབ་ཏུ་སྨིན་པར་མཛད་ནས། སླར་ཕེབས་ཁར་རྒྱལ་བ་རྒྱ་མཚོའི་སྦ་ལྕག་གིས་ཀ་ཊོར་འབྲུས་གང་བར་ཡང་ཡང་དཀྲུགས་པ་གནང་ནས། སྔར་ཨོ་ཌྱན་པར་གྲུབ་ཆེན་པཀྴིས་བསྟན་པ་གཏད་དུས་ཀྱང་འདི་ལྟར་ཡིན་གསུངས་ཤིང༌། སྦ་ལྕག་རྗེ་བཙུན་སྤྲུལ་སྐུའི་དབུར་ཡུན་རིང་པོར་བཀོད་དེ། འུ་ཅག་ཐུགས་རྒྱུད་གཅིག་པ་ཡིན་པས་སྙིང་པོ་དོན་གྱི་བསྟན་པ་གཏད་པ་ཡིན་ཞེས་སྩལ་ཏོ།། དེ་ནས་ཚོགས་ཆོས་ལུང་གི་མཁན་ཆེན་དཔོན་སློབ་རྣམས་འབུལ་ཕྱག་ཏུ་ཕེབས། ཉེར་གསུམ་མཆོད་པ་ལ་པ་རྣམ་རྩེར་ཕེབས། དེ་ནས་རིམ་བཞིན་ཕེབས་པར་ཉུག་རྒྱལ་ཁང་དུ་སྤྱན་དྲངས་ཏེ་འབུལ་བསྙེན་དང་བཀའ་འགྱུར་གསར་བཞེངས་ལ་རབ་གནས་ཞུས་ཤིང༌། ཤངས་ནས་ཆིབས་བསྒྱུར་ལམ་ཕན་ཚུན་ཀུན་གྱིས་སོ་སོ་ནས་འབུལ་ཞབས་དང༌། འབྲས་སྤུངས་དགོན་པ་བས་ཀྱང་བསྙེན་བཀུར་འབུལ་ནོད་བགྱིས་ཏེ།

དེ་ནས་རྒྱལ་ཚབ་སྤྲུལ་སྐུ་དང་གཙང་པའི་ཞལ་ངོ་མཆོད་ཡོན་རྣམས་ཀྱིས་ཆིབས་བསུ། གྲྭ་ཚང་ཡན་ཕྱིན་ཀུན་གྱིས་སེར་སྦྲེང་གཟབས་རྒྱས་ཀྱིས་རྣམ་གླིང་ཀླུ་སྡིངས་སུ་ཕེབས། བླ་མ་ཁྲོ་ཕུ་བ་དང་ཏྲེ་ནག་གི་འབྲོག་པ་རྣམས་ཀྱིས་འབུལ་ཆེན་མང་པོ་དང༌། གསུང་རབ་གླིང་དུ་སྤྱན་དྲངས་ཏེ་གཞི་ལེན་གྱི་དཀར་དྲོ་ཞུས། རྩེ་སྒང་པའི་རྟ་འབུལ་དང་སྤོ་བོའི་འབུལ་སྐྱེལ་རྣམས་སླེབ། ཟབ་ཕུ་ལུང་གི་གནས་གཟིགས་སུ་ཕེབས་པའི་ལམ་དུ་ཏྲེ་ཧོ་དཔོན་སློབ་ཀྱིས་སྟག་རྣ་ཆོས་རྫོང་དུ་སྤྱན་དྲངས་ཏེ། འབུལ་མཆོད་དང་གཙུག་ལག་ཁང་ལ་ཕྱག་ནས་ཞུས། ལྷ་ཕུ་བ་དང་དཔལ་ལྷོ་པ་སྡེ་དགོན་གྱིས་ཀྱང་བསྙེན་བཀུར་བསྒྲུབས། གནས་ནང་དུ་ཕེབས་ནས་ཚེས་བཅུའི་མཆོད་པ་དང་གནས་མཇལ་རྣམས་གནང་སྟེ། ཕྱིར་ཕེབས་ལམ་དུ་ཡང་ལྷ་ཕུ་བ་སོགས་པས་སྔར་བཞིན་བསྙེན་བཀུར་དབང་དང་བཀའ་ཆོས་ཅི་རིགས་པའང་བསྩལ། སླར་ཡང་སྟག་རྣ་དགོན་དང༌། དེ་ནས་རྣམ་གླིང་ཀླུ་སྡིངས་སུ་ཕེབས་ཏེ་ལོ་མཇུག་དགུ་གཏོར་དང་ཆུ་མོ་ཡོས་ལོའི་ལོ་སར་གནང་བར་ཕྱོགས་མཐའི་ལོ་སར་འབུལ་མི་དང་འཇང་གི་འབུལ་སྐྱེལ་དང་སྤོ་འབོར་པའི་འགྲོན་ཚན་སོགས་འབྱོར་བས། སྐྱེས་འབུལ་དང་འབུལ་ཆེན་རྣམས་བགྱིས། གཞན་ཡང་གསུང་གླིང་སོགས་ཉེ་སྐོར་སྡེ་དགོན་མང་པོས་འབུལ་བསྙེན་ཅི་རིགས་པ་བསྒྲུབས། གསུང་རབ་གླིང་དུ་གན་དྷོ་ལའི་རྟེན་བཤམ་གནང་སྟེ་གཞི་བྱེས་དགེ་འདུན་རྣམས་ཀྱིས་སྨོན་ལམ་ཚུགས། ཚེས་བཅུ་བདུན་ལ་སྨོན་ལམ་གྲོལ་བའི་སེར་སྦྲེང་ཤིས་བརྗོད་མཛད་ཅིང༌། གཞི་བྱེས་ཀྱི་འདུས་པ་ཐ་མ་ལྟ་བུའི་རབ་བྱུང་བསྙེན་རྫོགས་སྒྲུབ་དགོས་པ་ཆེས་མང་དུ་བྱུང་བས་བཀའ་དྲིན་བསྩལ། དེ་དག་གི་སྐབས་སུ་སྐུ་འཁྲིས་པ་གཞན་སུ་ཡིས་ཡང་ཐོས་རིགས་སུ་མ་གྱུར་པའི་རྗེ་སྤྲུལ་པའི་སྐུ་རིན་པོ་ཆེ་དབུ་རུ་སྟོད་དུ་བཞུགས་པ་ལ་མྱུར་སྟབས་ཀྱིས་ཁམས་ཕྱོགས་སུ་ཕེབས་པའི་ཐུགས་འདུན་ཡོད་ཚུལ་ལ་སོགས་པའི་བཀའ་ཤོག་ཞིག་ཕེབས་པ་སྐུའི་བཀོད་པ་དེ་ཉིད་ཡུན་རིང་དུ་མི་བཞུགས་པའི་དགོངས་པ་སྟེ།

དེ་ནས་རིང་པོར་མ་ལོན་པར་སྐུ་ཁམས་མ་བདེ་བ་རིམ་པས་མཉེལ་བབ་ལྕི་བར་གྱུར་པ་ལ། སྐུ་རིམ་ཞབས་བརྟན་གྱི་གསོལ་འདེབས་ལྷོད་མེད་བགྱིས་ཀྱང༌། རྣམ་འཕྲུལ་དེ་ཉིད་ཀྱིས་གང་གདུལ་བར་བྱ་བ་དེ་སྙེད་གཅིག་དབུགས་དབྱུང་མཛད་ནས་སྐྱེ་བོ་རྟག་འཛིན་ཅན་དག་དེ་ལས་བཟློག་སླད། དགུང་ལོ་ཞེ་བརྒྱད་པ་ཆུ་མོ་ཡོས་ལོ་ཟླ་བ་དང་པོའི་ཉེར་བརྒྱད་ཀྱི་ཐོ་རངས་ཁ་དགོངས་པ་ཆོས་ཀྱི་དབྱིངས་སུ་སྙོམས་པར་བཞུགས་ཏེ་ཡོངས་སུ་མྱ་ངན་ལས་འདའ་བའི་ཚུལ་བསྟན་པ་རེ་ཞིག་གསང་ཁོག་ནས་སྐུ་གདུང་རིན་པོ་ཆེ་མཚུར་ཕུར་སྤྱན་འདྲེན་ཞུས། ཟླ་བ་གཉིས་པའི་ནང་དུ་གསང་བརྟོལ་བགྱིས་ནས་སྒར་ཆོས་སྡེ་ཀུན་ལ་སྤྲུལ་སྐུ་མྱུར་འབྱོན་གྱི་གསོལ་འདེབས་བཙུགས། དེ་ལྟར་དགུང་ལོ་དེ་སྙེད་ལ་བསྟན་འགྲོའི་དོན་དུ་མཛད་ཕྲིན་རྨད་དུ་བྱུང་བ་ལས་གང་གི་སློབ་མ་སྲས་ཀྱི་ཐུ་བོ་བརྒྱུད་པའི་སྲོལ་འཛིན་རྗེ་མཆོག་གི་སྤྲུལ་པའི་སྐུ་རིན་པོ་ཆེ་ཞྭ་དམར་ཅོད་པན་འཛིན་པ་དྲུག་པ་དཔལ་གར་དབང་ཆོས་ཀྱི་དབང་ཕྱུག་གི་ཞལ་སྔ་ནས་གཙོ་བོར་གྱུར་པའི་བུ་སློབ་སྒམ་པོ་སྤྱན་སྔ་བཀྲ་ཤིས་རྣམ་རྒྱལ་བའི་སྐུ་སྐྱེ་དང༌། རྗེ་བཙུན་གློ་བོའི་སྤྲུལ་སྐུ། སྙིང་པོ་དོན་གྱི་བསྟན་པ་གཏད་པ་རྗེ་བཙུན་སྤྲུལ་སྐུ་ཏཱ་ར་ནཱ་ཐ་སོགས་རྒྱལ་བ་ཉིད་ལས་བཀའ་དྲིན་ཐོབ་པ་དང༌། རྗེ་བླ་མ་དམ་པ་དང་དཔོན་སློབ་ཐུན་མོང་ལས་བཀའ་དྲིན་ཐོབ་པ་སི་ཏུ་རིན་པོ་ཆེ་ཆོས་ཀྱི་རྒྱལ་མཚན་དགེ་ལེགས་དཔལ་བཟང་པོ་དང༌། རྗེ་དཔའ་བོ་སྤྲུལ་སྐུ་དཔལ་གཙུག་ལག་རྒྱ་མཚོ། འབྲི་ཁུང་ཆོས་རྗེ་རིན་ཆེན་རྣམ་རྒྱལ་དང༌། སྟག་ལུང་ཆོས་རྗེ་ཀུན་དགའ་བཀྲ་ཤིས་སོགས་ཁྲི་གདན་ཟུར་རྣམས་དང༌། རི་བོ་ཆེའི་ཆོས་རྗེ་མཚོ་སྐྱེས་རྡོ་རྗེ་དང་སྐུ་སྐྱེ་ཀརྨ་གྲགས་པ་རྣམ་རྒྱལ། བླ་མ་ཏྲེ་ཧོའི་སྐུ་སྐྱེ་ཀརྨ་བསླབ་གསུམ་རྒྱ་མཚོ་དང༌། ཟུར་མང་ཆོས་རྗེ་ཀརྨ་ལེགས་བཤད་སྒྲ་དབྱངས་སོགས་ལུང་རྟོགས་ཡོན་ཏན་དུ་མས་ཕྱུག་ཅིང་རང་གཞན་དོན་གཉིས་ཕུན་ཚོགས་སྒྲུབ་ནུས་པ་མང་དུ་བྱུང་ཞིང༌།

བདེ་བར་གཤེགས་པའི་བསྟན་པ་རིན་པོ་ཆེའི་གཞི་དང་འགྲོ་བའི་བསོད་ནམས་ཀྱི་ཞིང་དམ་པ་དགེ་འདུན་སྦོང་བ་པ་དང༌། ཀློག་པའི་སྡེ་རྙིང་པ་གསོ་བ་དང་གསར་དུ་འཛུགས་པར་མཛད་པ་ཡང་བོད་དང་བོད་ཆེན་པོའི་རྒྱལ་ཁམས་གང་བ་ཙམ་དུ་དར་བར་གྱུར་ལ། གཞན་འགྲེལ་དང་རང་གཞུང་དུ་མཛད་པའི་བསྟན་བཅོས་ཀྱི་རྣམ་གྲངས་ཀྱང༌། ཟབ་ཆོས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཁྲིད་ཡིག །དཔལ་ཟླ་བའི་དབུ་མ་ལ་འཇུག་པ་ཟབ་མོའི་འགྲེལ་པ། བསྟན་བཅོས་མངོན་མཛོད་ཀྱི་འགྲེལ་པ་སོགས་གླེགས་བམ་བཅུ་སྐོར་ཙམ་བཞུགས་ལ། དེ་ནས་སྒར་མང་ཆོས་སྡེ་དང་བཅས་པ་རིམ་པས་མཚུར་ཕུར་བཏེག་པ་འབྱོར་བ་དང༌། རྗེ་མཆོག་སྤྲུལ་རིན་པོ་ཆེ་ཕེབས་པ་རྩེ་འཛོམ་དང་བཅས་ཟླ་བ་གསུམ་པ་ནས་དགེ་འདུན་ཡང་ཟུར་ཅོག་གྲྭ །མཚུར་ཕུ་རི་གླིང༌། གནས་ནང་བ། ཡངས་ཅན་པ། འོག་མིན་གླིང་པ། ཉིན་བྱེད་གླིང་པ་ལ་སོགས་པའི་འདུས་པ་ཚོགས་ཆེ་བས་མཆོད་འབུལ་གྱི་ཆོག་མང་དང་གསོལ་འདེབས་སྨོན་ལམ་འཛུགས་པ་མཛད་པའི་ནར་མའི་ཞབས་ཏོག་གི་ཁུར་ལེན་ཕྱག་མཛོད་ནས་དང་གཙང་ནས་སྡེ་པ་མཆེད་རྣམས་ཀྱིས་ཀྱང་མཛད་དེ། རྗེ་མཆོག་སྤྲུལ་རིན་པོ་ཆེས་དབུ་མཛད་པའི་དཔོན་སློབ་ཁག་སོ་སོ་ནས་ཀྱང་ཚོགས་པ་རྣམས་ལ་མང་བསྐོལ་སྤྱི་འགྱེད་རྣམ་གཞག་གསེར་དངུལ་ལ་སོགས་པའི། གདུང་འབུལ་གསེར་གདུང་གི་སྐུ་རྒྱུར་དམིགས་པ་དང་བཅས་པ་དཔངས་བསྟོད་དེ་མཛད། ཡར་སྟོད་ནས་སྡེ་པ་སྲོང་བཙན་པ་ཁུ་དབོན་དང༌། གཙང་ནས་སྐུ་ཚབ་ཏུ་སྤྱན་སྔ་ཀུན་སྤངས་པ་བྱོན་པ་སོགས་ཀྱིས་གདུང་འབུལ་གྱི་དངོས་སྤྱད་གནང་ཆེ་བ་རླབས་ཆེར་ཕུལ་བ་སོགས་ཕྱོགས་མཐའི་གདུང་འབུལ་གྱི་དངོས་སྤྱད་རྣམས་དང༌། རྗེ་ཉིད་ཀྱི་སྐུ་ཆས་མཆོད་སྤྲིན་དུ་འོས་པ་ཇི་སྙེད་པ་དག་མཆོད་ཡོན་རྣམས་རྩེ་རྒྱས་ཀྱི་ཐོག་ནས་ངམ་རིང་མན་དང་སྤོ་བོ་ཡན་གྱི་གྲུབ་པའི་མཐའ་ཕྱོགས་དང་རིས་སུ་མ་ཆད་པའི་དགོན་སྡེ་ཆེ་ཕྲ་ཀུན་ལ་མང་ཇ་འགྱེད་ཆེན་སོ་སོའི་བླ་སློབ་དཔོན་རྣམས་ལ་མཆོད་བསྔོའི་རྟེན་དང་བཅས་པ་རྒྱལ་བ་མི་བསྐྱོད་ཞབས་དང་རྗེ་བླ་མ་ཞྭ་དམར་ཅོད་པན་འཛིན་པ་ལྔ་པའི་དགོངས་རྫོགས་ཀྱི་དེབ་བསྟུན་མཛད་ཅིང༌།

ཇོ་བོ་ཤཱཀྱ་མུ་ནེའི་དྲུང་དུ་གསེར་ཞོ་སུམ་བརྒྱ་ལས་གྲུབ་པའི་མཎྜལ་ཆེ་ལེགས། ཇོ་བོ་མི་བསྐྱོད་རྡོ་རྗེ་དང་ཡངས་ཅན་གྱི་རྗེ་བླ་མའི་དངུལ་གདུང་རིན་པོ་ཆེའི་དྲུང་དུ་དངུལ་གྱི་མཎྜལ་རེ་རེ། རྡོ་རྗེ་གདན་གྱི་མ་ཧཱ་བོ་དྷིའི་དྲུང་དུ་སྙན་དར་དང་མཆོད་མེའི་ཆ་རྐྱེན་གསེར་ལ་སོགས་པ་རྒྱ་བོད་ཀྱི་རྟེན་གསུམ་གྲགས་ཆེ་བ་ཀུན་ལ་མཆོད་སྤྲིན་རྒྱ་ཆེར་འབུལ་བ་མཛད། ཟླ་བ་བཞི་པའི་ཚེས་གཅིག་ལ་རིན་པོ་ཆེ་དཔའ་བོས་རྗེ་བཙུན་རྡོ་རྗེ་རྣལ་འབྱོར་མའི་ཆོ་གའི་སྒོ་ནས་སྐུ་གདུང་རིན་པོ་ཆེ་བཞུགས་ལ་བཞེན་པར་མཛད་ཅིང༌། ཟླ་བ་དེ་ཉིད་ཀྱི་མཇུག་ཏུ་གདུང་ཆོག་རྣམས་གྲོལ་ཏེ་ཕྱག་མཛོད་ནས་བླ་གཡེ་ནུབ་མའི་བཞུགས་ཁྲིའི་མདུན་དུ་སྒར་མང་ཆོས་སྡེ་རྣམས་དང་བཅས་པའི་ཚོགས་དབུར་རྗེ་མཆོག་སྤྲུལ་དམ་པ་སྤྱན་དྲངས་པར་མཆོད་བསྔོའི་རྟེན་གྱི་འབུལ་ཆེན་བླ་ལྷག་པ། ཚོགས་པ་ཀུན་ལ་མང་ཇ་སྤྱི་འགྱེད། བླ་སློབ་དཔོན་རྣམས་ལ་རྣམ་གཞག་སོགས་རྒྱ་ཆེར་བསྒྲུབས་ཏེ་མཆོད་བསྔོ་གནང༌། དེ་ནས་རིམ་པས་རྒྱལ་ཚབ་སྤྲུལ་པའི་སྐུ་དང་དབུས་གཙང་གི་བླ་སྡེ་དྲག་མགོས་རྣམས་དང༌། སྒར་ཆོས་སྡེའི་གྲོས་དཔང་དང་བཅས་པ་ཀུན་བློ་གྲོས་བསྟུན་པ་ལས་སྔོན་གྱི་རྒྱུན་ལམ་བཟང་པོ་བཞིན་རྗེ་མཆོག་གི་སྤྲུལ་པའི་སྐུ་རིན་པོ་ཆེ་རྒྱལ་ཚབ་ཏུ་མངའ་གསོལ་ཏེ་བཞུགས་སྒར་བསྡོམས་ནས་དོད་མཁུར་ལེན་གྱི་ཕྱག་གཡོག་རྗེ་དཔོན་མཛོད་པ་ཀརྨ་རིག་འཛིན་གྱིས་མཛད་ཅིང༌། མགོ་ལུང་པ་གསོལ་དཔོན་ཀརྨ་བཟང་དང་ཡང་ཟུར་གྱི་དགེ་སློང་སྦྲེལ་པོ། བཟོ་བཀོད་པ་གཡེ་པ་སྤྲུལ་སྐུ་དཀོན་ཕན་པས་བགྱིས་ཏེ་གཞུའི་དགེ་ལེགས་རྫོང་དུ་གསེར་གདུང་གི་བཟོ་གྲྭ་བཙུགས་ཤིང༌། འབྲུག་ལོའི་ནང་དུ་གསེར་གདུང་བཞུགས་ཡུལ་འབྲས་སྤུངས་མཆོད་རྟེན་གྱི་གཙུག་ལག་ཁང་རྒྱ་བསྐྱེད་པ་རྣམས་སྦྲུལ་ལོ་ཟླ་བ་བཅུ་གཅིག་པ་ཕན་ལ་གསེར་གདུང་རྟེན་དང༌། བརྟེན་པ་གཟིམས་མལ་སྐུ་་འདྲ་དང་བཅས་པ་ལེགས་པར་གྲུབ་པ་ལ་རྒྱལ་ཚབ་སྤྲུལ་པའི་སྐུ་རིན་པོ་ཆེས་གཟུངས་འབུལ་རྣམས་མཛད་ཅིང༌།

རྗེ་མཆོག་སྤྲུལ་རིན་པོ་ཆེས་རྡོ་རྗེ་སློབ་དཔོན་དང༌། ཡང་ཟུར་ཅོག་གྲའི་དགེ་འདུན་རྣམས་ཀྱི་ཞམ་རིང་དང་བཅས་པས་དཔལ་འཁོར་ལོ་སྡོམ་པའི་དཀྱིལ་འཁོར་གྱི་ཆོ་གའི་སྒོ་ནས་རབ་ཏུ་གནས་པར་མཛད་པར། ཕྱོགས་མཐའི་སྡེ་དཔོན་རིགས་ཕལ་མོ་ཆེ་དང༌། བླ་དགོན་ཀུན་གྱིས་སྙན་དར་ལ་སོགས་པའི་མཆོད་སྤྲིན། ལེགས་ཇའི་འབུལ་ནོད་དང་བཅས་པ་ཕུལ་ཞིང༌། བཟོ་བོ་མགོ་ལུང་པ་དང་བཅས་པ་རྣམས་བཟོ་ཡོན་གྱི་གནང་ཆ་གྱ་ནོམ་པས་མགུ་ཞིང་རངས་པར་མཛད་པ་དང༌། དེ་མཚུངས་མདོ་ཁམས་སུ་སི་ཏུ་རིན་པོ་ཆེས་དབུ་མཛད་པའི་གདན་ས་བར་པ་སོགས་དགོན་སྡེ་རྣམས་ཀྱིས་དགོངས་རྫོགས་ཀྱི་སེར་འདུ་ཆེན་མོ་ཡང་མཛད་ཅིང༌། ཨ་བོ་ཀར་ཕྲིན་ཀྱང་རྗེ་ཉིད་ཀྱི་དགོངས་པ་ཇི་ལྟར་གཏད་པ་བཞིན་དང་བས་ཕུལ་བའི་རྙེད་པ་ཆེན་པོའི་རྟ་ལོའི་ནང་དུ་འཁོར་བས། ཟངས་རྩེ་ཁལ་དྲུག་བརྒྱ་དང་སོ་བདུན། གསེར་ཞོ་སྟོང་ཕྲག་གཉིས་དང་དགུ་བརྒྱ། དངུལ་ཆུ་ཞོ་ཆིག་ཁྲི་བརྒྱད་སྟོང་བདུན་བརྒྱ། དངུལ་སྲང་དྲུག་ཅུ་དང་ཏི་ཚ་ཁལ་ཉེར་དྲུག་རྣམས་ལས་བཤད་སྒྲུབ་གླིང་གི་ལྷ་ཁང་གི་གསེར་ཐོག་རྒྱུ་བཟང་བཀོད་ལེགས་མཐར་ཕྱིན་པར་བསྒྲུབས་ཏེ་བཟོ་བོ་རྣམས་ལ་གསེར་ཞོ་སྟོང་དང་ཉིས་བརྒྱ་སུམ་ཅུའི་རྩིས་ཀྱི་དངོས་པོ་བཟང་དགུའི་ཡོན་སྦྱར་བས། རྒྱལ་མཆོག་དེ་ཉིད་ཀྱི་དགོངས་པ་ཡོངས་སུ་རྫོགས་པར་བྱས་སོ།། དེ་ལྟར་དགུང་ལོ་ཉེར་བརྒྱད་ཕན་གྱི་རྣམ་ཐར་རྗེ་བླ་མ་དཀོན་མཆོག་འབངས་ཀྱི་ཞལ་སྔ་ནས་བསྩལ་བ་དང༌། དེ་ཕྱིན་ཉིད་རང་གི་ཞབས་པད་ཡུན་དུ་བསྙེན་ཅིང་མཇལ་བའི་རྣམ་ཐར་དང་ཕྱག་ཐོའི་མཆན་བུར་བཏབ་པ་རྣམས་གུང་བསྒྲིགས་ཏེ་ཞིབ་མོར་སྤྲོས་པ་ཡིན་གསུངས་པའི་ཐུན་མོང་གི་རྣམ་ཐར་རྒྱལ་ཚབ་སྤྲུལ་པའི་སྐུ་གྲགས་པ་དོན་གྲགས་པ་དོན་གྲུབ་པའི་ཞལ་སྔ་ནས་ཀྱིས་རྒྱས་བཀོད་གནང་འདུག་པའི་ཚིག་ཚོགས་ཀྱི་སྤྲོས་པ་ཙམ་བསྐྱུང་བ་ལས་སྐབས་དོན་ཇི་ལྟ་བར་བྲིས་པའོ།། ༈¿¿རྗེ་དཔའ་བོ་གཙུག་ལག་རྒྱ་མཚོ་ནི།

སྟོད་ལུང་མཚུར་ཕུའི་གནས་ཀྱི་སྒོ་ཁར་ཡུལ་བན་དེ་ལུང་ཞེས་བྱ་བ་ན་ཡབ་བསོད་ནམས་རྒྱ་མཚོ་དང་ཡུམ་ནོར་འཛིན་དབང་མོ་གཉིས་ཀྱི་སྲས་སུ་ས་ཕོ་འབྲུག་གི་ལོ་ཧོར་ཟླ་བརྒྱད་པའི་དམར་ཕྱོགས་ཀྱི་དགའ་བ་གཉིས་པ་ལ་སྐུ་བལྟམས། དགུང་ལོ་གཉིས་ན་གོང་མའི་ཞལ་ཆེམས་སུ་མཚུར་ཕུའི་ཉེ་སྐོར་དུ་ཡོང་ཞེས་གསུང་བར་བརྟེན། རྗེ་དགུ་པའི་ཞབས་དང་རྗེ་ཞྭ་དམར་ལྔ་པས་ངོས་འཛིན་མཛད་དེ་གཙུག་ཕུད་བཞེས། རྗེ་ཞྭ་དམར་ནག་བགྲོས་ཏེ་དཔལ་གཙུག་ལག་རྒྱ་མཚོ་ཞེས་མཚན་གསོལ། སྦྲུལ་ལོ་ཧོར་ཟླ་བདུན་པའི་ཡར་ཚེས་བཟང་པོར་གདན་ས་ཆེན་པོ་ལྷོ་གྲོ་བོ་ལུང་དུ་ཁྲིད་འདོན་མཛད། རྗེ་དཀོན་མཆོག་ཡན་ལག་ཞབས་ཀྱིས་ཐོག་མར་གྲུབ་རྒྱལ་མའི་ཚེ་དབང་དང༌། དཔལ་ལྡན་ལྷ་མོ་དུད་སོལ་མའི་རྗེས་གནང་སྩལ། རྒྱལ་ཚབ་གྲགས་པ་དོན་གྲུབ་དྲུང་ནས་ཚེ་དཔག་མེད་ཀྱི་དབང་བཞི་ཞུས། རྗེ་དགུ་པས་ཚེ་མདོ་དང༌། རྗེ་གཙུག་ལག་ཕྲེང་བའི་བཀའ་འབུམ་པོ་ཏི་གཅིག་གི་ལྗགས་ལུག་སྩལ། དེ་ནས་རྗེ་ཞྭ་དམར་ལྔ་པའི་དྲུང་ནས་དཔལ་དུས་ཀྱི་འཁོར་ལོའི་དབང་བཞི་ཡོངས་རྫོགས་ཞུས། 

དགུང་ལོ་གསུམ་ན་རིམ་པས་ཟབ་མོ་ནང་དོན། བྱམས་ཆོས་སྡེ་ལྔ། དབུ་མ་འཇུག་པ། མངོན་པ་མཛོད། བྱང་ཆུབ་སེམས་དཔའི་སྤྱོད་འཇུག །རྩིས་ཀུན་བསྡུས་པ། སྙན་ངག་མེ་ ལོང༌། དམ་ཚིག་རྒྱ་མཚོ། ཀུན་རིག་ཆོ་ག་སོགས་བློ་འཛིན་གྱིས་སྦྱངས་པ་མཛད། དགུང་ལོ་བརྒྱད་པར་གར་དབང་ལྔ་པའི་དྲུང་ནས་ཡོངས་རྫོགས་དགེ་བསྙེན་ཞུས། མཚན་གཙུག་ལག་རྒྱ་མཚོ་དགའ་བའི་དབྱངས་ཞེས་སྩལ། རྗེ་གཙུག་ལག་ཕྲེང་བའི་བཀའ་འབུམ་པོ་ཏི་བཅུ་དྲུག་དང༌། རྗེ་ཞྭ་དམར་བ་རང་གི་བཀའ་འབུམ་རྣམས་ཀྱི་ལྗགས་ལུང་ གནང༌། སི་ཏུ་སྤྲུལ་པའི་སྐུ་སོགས་བརྒྱ་ཕྲག་དུ་མ་དང་ལྷན་ཅིག་ཏུ་ཞྭ་དམར་བའི་དྲུང་ནས་ཨ་བྷ་ཡའི་དཀྱིལ་ཆོག་རྡོ་རྗེ་ཕྲེང་བའི་དབང་བསྐུར་མཛད་པ་ཐོབ། དགུང་ལོ་དགུ་པ་ལ་རྗེ་ཞྭ་དམར་པ་ལས་མཚན་བརྗོད། དུས་འཁོར་རྩ་རྒྱུད་རྩ་འགྲེལ། དབང་མདོར་བསྟན། དོན་དམ་བསྙེན་པ་སོགས་དང༌། རྒྱུད་འབུམ་ཡོངས་རྫོགས་ཀྱི་ལྗགས་ལུང་ཞུས། དགུང་ལོ་བཅུ་གཅིག་ལ་སྐྱེས་རབས་དཔག་བསམ་འཁྲི་ཤིང་དང༌། རྗེ་མི་ལའི་རྣམ་མགུར་དང༌། རྒྱལ་སྲས་ཐོག་མེད་པའི་བཀའ་འབུམ་རྣམས་དང་མདོ་སྡུད་པའི་འགྲེལ་པ་དང་རྒྱལ་བ་རྒོད་ཚང་པའི་བཀའ་འབུམ་ཡོངས་རྫོགས་ཀྱི་ལུང་དང༌། སྒྲོལ་དཀར་དང་སེང་གདོང་མའི་རྗེས་གནང་བཅས་གནང༌། རྗེ་མི་བསྐྱོད་ཞབས་ཀྱི་འདུལ་ཊཱིཀ་ཆེན་མོ་དང༌། རྗེ་ཞྭ་དམར་ནག་ན་རིམ་གོང་མ་རྣམས་ཀྱི་བཀའ་འབུམ་དང་འདུལ་བའི་ལུང་རྣམས་ཀྱང་ཞུས། རྒྱལ་ཚབ་རིན་པོ་ཆེའི་དྲུང་ནས་མདོ་མང་གི་འཕྲོ་རྣམས་དང་ཕལ་པོ་ཆེའི་མདོ་རྣམས་ཀྱི་ལྗགས་ལུང་ཞུས། ཡང་ཞྭ་དམར་བའི་དྲུང་ནས་ཡུམ་རྒྱས་པ་སོགས་ཤེར་ཕྱོགས་རྣམས་ཀྱི་ལྗགས་ལུང་སྩལ། ཡངས་ཅན་དུ་ཕེབས་ནས་རྔོག་པའི་ཕྱག་དྲེག་མ་དང༌། སེམས་ཁྲིད་ཡིད་བཞིན་ནོར་བུ་དང༌། དབུས་སྨྱོན་པའི་དམ་ཚིག་གླེགས་བམ་གྱི་སྟེང་ནས་རས་ཆུང་སྙན་བརྒྱུད་རྣམས་ཞུས། དགུང་ལོ་བཅུ་གསུམ་བཞེས་པ་འབྲུག་ལོའི་ནང་ཞྭ་དམར་ནག་གི་ཞབས་ཕྱི་ནང་མའི་ལས་ཀ་ཞུས།

དེ་སྐབས་མགོན་པོ་བེར་ནག་ཅན་ཞལ་གཟིགས། རྒྱལ་ཚབ་རིན་པོ་ཆེའི་དྲུང་ནས་རྔོག་དཀྱིལ་བདུན་པའི་བཀའ་དབང་ཞུས། དེ་ནས་མར་པ་དབུ་ལེགས་ཀྱི་གདན་ས་རྫ་ཐེལ་སོགས་དང༌། འབའ་རོང་སོགས་སུ་ཕེབས་བསྐྱོད་མཛད་སྐབས་ཞྭ་དམར་དྲུང་ནས་ཉིན་རེ་བཞིན་བཀའ་ཆོས་ལྗགས་ལུང་མ་ཆག་པར་གནང༌། དགུང་ལོ་བཅུ་བཞི་ལ་རྗེ་ཞྭ་དམར་བའི་དྲུང་ནས་སྦྱོང་རྒྱུད་དཀྱིལ་འཁོར་བཅུ་གཉིས་ཀྱི་དབང་དང་མདོ་སྡེ་དཀོན་མཆོག་བརྩེགས་པའི་ལྗགས་ལུང་གནང༌། སྒྲུབ་ཐབས་རྒྱ་མཚོའི་རྗེས་གནང་དང༌། མ་གཅིག་ནས་བརྒྱུད་པའི་གཅོད་ཡུལ་གྱི་ཁྲིད་རྣམས་སྩལ། ཞང་རིན་པོ་ཆེའི་བཀའ་འབུམ་པོད་བཞི་དང་རྫོགས་ཆེན་སྙིང་ཐིག་དང༌། མི་ཏྲའི་ཁྲིད་དྲུག་གི་ཁྲིད་དང་ལུང༌། ཕྲེང་བ་སྐོར་གསུམ། རྗེ་མི་བསྐྱོད་ཞབས་ཀྱི་ཕར་ཕྱིན་ཊཱིཀའི་ལྗགས་ལུང་རྣམས་ཞུས། དགུང་ལོ་བཅོ་ལྔ་ལ་རྗེ་ཞྭ་དམར་བའི་དྲུང་ནས་མི་ཏྲ་བརྒྱ་རྩའི་དབང་དང༌། རྒྱལ་བ་ཡང་དགོན་པའི་བཀའ་འབུམ་གྱི་ལུང་དང༌། ཨ་མ་ན་སི་ཀའི་ཆོས་སྐོར་རྣམས་དང༌། དཔལ་རང་བྱུང་ཞབས་དང་རྗེ་ཕྲིན་ལས་པའི་བརྟག་གཉིས་ཀྱི་འགྲེལ་པ་དང༌། རྗེ་ས་སྐྱ་པའི་སྡོམ་རིག ། རྗེ་གྲགས་རྒྱལ་གྱི་འགྲེལ་པ་དག་ལྡན་དང་མངོན་རྟོགས་ལྗོན་ཤིང༌། ཞྭ་དམར་བཞི་པའི་ཕྱག་ཆེན། ཆོས་དྲུག་ལུང་སྦྱོར་ཆེན་མོ་རྣམས་ཞུས། ཞོར་དུ་ཞང་གི་བཀའ་རྒྱའི་ལུང་རྒྱབ་ཆོས་དང་བཅས་པ་གནང༌། འདི་སྐབས་ཡབ་སྲས་ལྷན་རྒྱས་རིན་པོ་ཆེ་ལྷོ་བྲག་ཏུ་སྤྱན་དྲངས་ནས་འབུལ་ཞབས་རྒྱ་ཆེར་ཞུས། དགུང་ལོ་བཅུ་དྲུག་ལ་རྗེ་ཞྭ་དམར་པའི་དྲུང་ནས་བཀའ་གདམས་ཀྱི་བེའུ་བུམ་སྔོན་པོ་ཞུས། ལུག་ལོ་འདིའི་ཟླ་བ་བདུན་པའི་ཚེས་ཉེར་གསུམ་ལ་ཞྭ་དམར་ལྔ་པ་གཟུགས་སྐུ་ཆོས་དབྱིངས་སུ་གཤེགས། རྗེ་དགུ་པའི་ཞབས་ཀྱིས་རྗེ་མི་བསྐྱོད་ཞབས་ཀྱིས་མཛད་པའི་དགོངས་གཅིག་གི་འགྲེལ་པ་པོ་ཏི་བཞིའི་ལྗགས་ལུང་སྩལ། རྒྱལ་ཚབ་རིན་པོ་ཆེའི་དྲུང་ནས་གྲུབ་ཆེན་པཀྴིའི་བཀའ་འབུམ་ཕྱེད་ཙམ་ཞིག་གི་ལུང་གནང༌།

ལྷུན་པོ་སྒང་དུ་ཕེབས་ནས་ས་སྐྱོང་སྲོང་བཙན་པ་ཡབ་ཡུམ་ལ་ཚེ་དབང་བརྒྱ་རྩ་གནང༌། ཡངས་ཅན་དུ་ཕེབས་སྐུ་གདུང་རིན་པོ་ཆེ་མཇལ་ཞིང་མཆོད་འབུལ་ཞུས། རྒྱལ་བའི་དབང་པོའི་ཞབས་པད་དུ་སྒྲོལ་དཀར་གྱི་དབང་ཞིག་ཞུས། རྒྱལ་བའི་དབང་པོ་མཚུར་ཕུར་བཞུགས་སྐབས་སུ་མི་བསྐྱོད་ཞབས་ཀྱི་བཀའ་འབུམ་ནས་ཁྲིད་ཀྱི་སྐོར་དང་ཚོགས་འདོན་ལ་ཉེར་མཁོའི་དཀྱིལ་ཆོག་གི་སྐོར་དང༌། དྭགས་པོའི་བཀའ་འབུམ་སོགས་མང་ཞིག་དང་བཀའ་ཆོས་འགའ་རེ་ཞུས། རྒྱལ་ཚབ་རིན་པོ་ཆེར་དུས་མཁྱེན་གྱི་ཐུགས་དམ་ལྔ་ཚོན་ལྔའི་དབང་དང༌། རྗེ་རང་བྱུང་བའི་དུས་ཀྱི་འཁོར་ལོའི་དབང་རྣམས་ཞུས། བྱ་ལོར་ལྷོ་བྲག་ཏུ་ཕེབས་ཏེ་ཡར་འབྲོག་རྩེ་སྟག་གླིང་རོམ་པོ་དགོན་བཙན་རྣམས་སུ་གཞན་དོན་གྱི་ཕྲིན་ལས་དཔག་མེད་མཛད། ཕྱོགས་ཕྱོགས་ནས་འབུལ་ཞབས་ཀྱང་རྒྱ་ཆེར་བྱུང༌། ཁྱི་ལོར་ཟླ་བ་དང་པོའི་མགོ་ནས་ཡུལ་མི་གཞི་བདག་གཉིས་ཀས་དད་གུས་ཀྱིས་ཞབས་ཏོག་དང་འབུལ་ཞབས་བསམ་གྱིས་མི་ཁྱབ་པ་བྱུང༌། ཟླ་བ་གཉིས་པའི་ཚེས་བཅོ་ལྔ་ལ་ཡངས་པ་ཅན་གྱི་དགོན་གནས་སུ་མཁན་པོ་རྗེ་རྒྱལ་བའི་དབང་པོ། ལས་ཀྱི་སློབ་དཔོན་རྗེ་གྲགས་པ་དོན་གྲུབ། གསང་སྟོན་མཁན་ཆེན་ལེགས་པ་དོན་གྲུབ་དང༌། དགེ་འདུན་མང་པོའི་དབུས་སུ་བསྙེན་པར་རྫོགས་པར་མཛད། དེ་ནས་རྒྱལ་བའི་དབང་པོའི་དྲུང་ནས་རྗེ་མི་བསྐྱོད་ཞབས་ཀྱི་སྐུ་གསུམ་ངོ་སྤྲོད་དང་རླུང་སེམས་གཉིས་མེད་ཀྱི་ཁྲིད་ཡིག་ཆེན་མོ་ཞུས། རྗེ་གྲགས་པ་དོན་གྲུབ་ཀྱི་དྲུང་ནས་རྡོ་རྗེ་འཇིགས་བྱེད་དང་རྡོར་དབྱིངས་དང༌། གཤིན་རྗེ་གཤེད་དམར་ནག །རྟ་མགྲིན་དྲེགས་པ་ཁམས་གསུམ་ཡོངས་སྒྲོལ་དང༌། ཤངས་ལུགས་ཀྱི་རྟ་མགྲིན་གསང་སྒྲུབ་ཀྱི་དབང་དང༌། བེར་ནག་ཅན་དང་ལྷ་མོ་རང་བྱུང་མ་འཁོར་ལྔ་བཅས་པ་དང༌། མགོན་པོ་ཕྱག་བཞི་པ་དང༌། ཚེ་རིང་མཆེད་ལྔ་སོགས་ཀྱི་རྗེས་གནང་ཞུས། གཞན་ཡང་བདེ་མཆོག་ནག་པོའི་དབང་བཞི་ཡོངས་རྫོགས། རྟ་མགྲིན་ནག་པོ་དཔའ་བོ་ལྷ་བཞིའི་གཏོར་དབང༌།

ཚེ་དཔག་མེད་ལྷ་དགུའི་དབང་རྣམས་ཞུས། རྒྱལ་བའི་དབང་པོ་ཡབ་སྲས་དང་རྒྱལ་ཚབ་རིན་པོ་ཆེ་རྣམས་ཀྱི་ཞབས་པད་སྤྱི་བོར་བསྙེན་ཞིང་གསན་བསམ་མཐར་ཕྱིན་པར་མཛད། གདན་ས་སྲས་མཁར་དུ་ལོ་གཅིག་ལྷག་ཙམ་སྐུ་མཚམས་སུ་བཞུགས། མནལ་ལམ་དུ་ཆོས་སྐྱོང་སོགས་ཞལ་གཟིགས། རིན་སྤུངས། ཡར་རྒྱལ། བུམ་ཐང་སོགས་སུ་རྒྱལ་པོ་དང་སྡེ་པ་ཞལ་ངོ་མང་པོས་གུས་པས་མཆོད་ཅིང་ཆོས་དབང་མང་དུ་ཞུས། སྡེ་པ་གསང་བདག་རྡོ་རྗེ་སོགས་ལ་མི་བསྐྱོད་ཞབས་ཀྱི་བཀའ་འབུམ་པོ་ཏི་བཅུ་བདུན་གྱི་ལྗགས་ལུང་གནང༌། དཔལ་ཁང་ལོ་ཙཱ་བ་ཕྲིན་ལས་གཉིས་པའི་སྤྲུལ་སྐུ་ཀརྨ་མཁས་མཆོག་དཔོན་སློབ་རྣམས་ལ་དཔལ་གཙུག་ལག་ཕྲེང་བའི་བཀའ་འབུམ་ལས་ཆོས་འབྱུང་ཡོངས་རྫོགས་དང༌། བཀའ་བརྒྱུད་གསེར་ཕྲེང་སོགས་གནང༌། ཙཱ་རི་སོགས་སུ་ཕེབས་ཏེ་གནས་གཟིགས་དང་གནས་སྒོ་ཕྱེ་བ་སོགས་མཛད། རྗེ་ཞྭ་དམར་མཆོག་གི་སྤྲུལ་སྐུ་གར་དབང་ཆོས་ཀྱི་དབང་ཕྱུག་འབྲི་ཁུང་དུ་སྐུ་འཁྲུངས་པའི་གཏམ་སྙན་དང་རྒྱལ་བའི་དབང་པོས་བཀའ་ཕེབས་ཏེ་སྤྱན་འདྲེན་དང་འབུལ་ཆེན་ཞུས། དགུང་ལོ་ཉེར་གསུམ་ནས་ཉེར་དྲུག་གི་བར་སྐུ་མཚམས་དམ་པར་མཛད་ཅིང་དེའི་སྐབས་སུ་ཞལ་གཟིགས་མང་པོ་བྱུང༌། དགུང་ལོ་སོ་ལྔ་ལ་རྒྱལ་བའི་དབང་པོའི་ཞབས་ཀྱིས་མཁན་པོ་དང༌། རྗེ་གྲགས་པ་དོན་གྲུབ་ཀྱིས་ལས་ཀྱི་སློབ་དཔོན། རྗེ་འདི་ཉིད་ཀྱིས་གསང་སྟོན་གྱི་སློབ་དཔོན་མཛད་དེ་སྟག་ལོར་གར་དབང་དྲུག་པ་བསྙེན་རྫོགས་མཛད། དེའི་དུས་སུ་རྒྱལ་བའི་དབང་པོས་མཁན་པོ་དང་རྗེ་འདིས་ལས་ཀྱི་སློབ་དཔོན་མཛད་དེ། དགེ་འདུན་སྟོང་ཕྲག་ལྷག་ཙམ་རབ་བྱུང་དང་བསྙེན་རྫོགས་སྒྲུབ་པར་མཛད། ཡོས་ལོར་འགྲོ་རྣམས་རྟག་འཛིན་བཟློག་ཕྱིར་དུ་རྗེ་དགུ་པ་ཆོས་ཀྱི་དབྱིངས་སུ་གཤེགས། གདུང་རིན་པོ་ཆེ་ཞུགས་ལ་ཕུལ་རྗེ་འདི་ཉིད་ཀྱིས་རྡོ་རྗེ་སློབ་དཔོན་མཛད། གདུང་འབུལ་དུ་གསེར་ཞོ་ལྔ་བརྒྱ་དང་བཅུ་གཅིག །དངུལ་སྲང་ཆེན་བརྒྱ་དང་བདུན་ཅུ་དོན་གྲངས་ཀྱིས་གཙོས་པའི་གོས་དར་ཤེལ་སྤྱད་སིལ་སྙན་ལ་སོགས་པ་མཐའ་ཡས་པ་ཕུལ་བར་མཛད།

དེ་མ་ཐག་ཏུ་གསེར་གདུང་རིན་པོ་ཆེ་སྐྱེ་འགྲོའི་དཔལ་དུ་དཀའ་ཚེགས་མེད་པར་གྲུབ། ཡོས་ལོ་ཟླ་བ་བདུན་པའི་ཚེས་ཉི་ཤུ་ལ་ཐམས་ཅད་མཁྱེན་པ་གར་དབང་དྲུག་པ་རྒྱལ་ཚབ་ཏུ་སེང་གེའི་ཁྲི་ལ་སྤྱན་དྲངས་ཏེ་མངའ་གསོལ་མཛད། དགུང་ལོ་སོ་དགུ་ལ་རྗེ་ཞྭ་དམར་དྲུག་པས་བཀའ་ཆོས་དང་བཀའ་དབང་གསན་དགོས་ཚུལ་ཕེབས་པས། མི་ཏྲ་བརྒྱ་རྩའི་དཀྱིལ་འཁོར་ཆེན་པོ་བརྒྱ་དང་བརྒྱད། ཁྲིད་དྲུག་དང་ལྷ་དྲུག་གི་དབང་ལ་སྤྱན་རས་གཟིགས་གསང་སྒྲུབ་ཀྱི་དབང་བཞི་ཡོངས་རྫོགས། འཇམ་དབྱངས། ཕྱག་རྡོར། ཚེ་དཔག་མེད། སྒྲོལ་མ། ཛམ་བྷ་ལ། བྲག་ལྷ་མགོན་པོ་རྣམས་ཀྱི་རྗེས་གནང༌། ཡེ་ཤེས་མགོན་པོ་ཕྱག་དྲུག་གི་གཏོར་དབང་བར་ཆད་ཀུན་སེལ། དུད་སོལ་ལྷོ་མོའི་རྗེས་གནང་སོགས་ཕུལ་བར་མཛད། ཞང་རིན་པོ་ཆེའི་བཀའ་རྒྱ་ཡོངས་རྫོགས་དང༌། བཀའ་འབུམ་པོ་ཏི་དང་པོའི་ལུང་ཕུལ། དེ་ནས་བྲབ་མཁར་གྱི་ཕོ་བྲང་བཞེངས་ཏེ་མདོ་ཁྱམས་ཆེན་མོའི་ལོགས་བྲིས་རྣམས་སུ་འབུར་དོད་ཤིན་ཏུ་སྤུས་གཙང་བར་བཀའ་བཀོད་མཛད། རྟེན་བཞེངས་གྲུབ་རྗེས་རབ་གནས་མཛད་བསྟུན་སྐུ་མཚམས་དམ་པར་བཞུགས། ཡར་རྒྱབ་རྒྱལ་པོ་སོགས་དཔོན་ཁག་རྣམས་ལ་བཀའ་ལུང་དང་ཚེ་དབང་སོགས་མཛད། སྤྲེལ་ལོར་རྗེ་དགུ་པའི་བཀའ་འབུམ་པོ་ཏི་དགུ་པོ་མ་ཕྱི་ཞུས་ཏེ་བཞེངས། ཙཱ་རི་མཚོ་དཀར་ལ་ཕེབས། སློབ་དཔོན་པདྨ་ཞལ་གཟིགས་པས་གུ་རུ་མཚན་བརྒྱད་ལ་བསྟོད་པ་མཛད། ཟླ་བ་བཅུ་གཅིག་པའི་ནང་རྗེ་གར་དབང་ཐམས་ཅད་མཁྱེན་པས་རྒྱལ་བ་བཅུ་པ་སྤྱན་འདྲེན་ལ་མདོ་ཁམས་སུ་ཕེབས་པར་ཞབས་སྐྱེལ་ཞག་པོ་བཅོ་ལྔའི་རིང་ལ་གྲུབ་རྒྱལ་མའི་ཚེ་དབང་བརྒྱ་རྩ། གཤེད་དམར་གྱི་དབང༌། མགོན་པོ་ཕྱག་དྲུག་པའི་གཏོར་དབང༌། ལྷ་མོ་དུད་སོལ་མའི་དབང་རྣམས་ཕུལ། ཁྱི་ལོར་རྗེ་གྲགས་པ་དོན་གྲུབ་སྐུ་གཤེགས་ལ་ཉེ་བར་བསྙུན་སྐབས་ཞབས་བརྟན་ཕུལ་བས་སྙུན་གཞི་དངས། དེ་སྐབས་རྒྱལ་ཚབ་རིན་པོ་ཆེའི་བཀའ་འབུམ་པོ་ཏི་ལྔ་པ་ཞིག་བཞེངས་པར་མཛད།

སྣར་ཐང་གཙུག་ལག་ཁང་དུ་ཟླ་བ་གཅིག་གི་བར་སྡེ་པ་རྣམས་བཀའ་ཆོས་མང་དུ་གནང༌། ཕག་ལོར་རྣམ་རྒྱལ་རབ་བརྟན་དུ་ཞལ་ངོ་རྣམས་ལ་ཚེ་དབང་བརྒྱ་རྩ་སོགས་དབང་ཆོས་དུ་མ་གནང༌། འདི་སྐབས་རྒྱལ་བ་ཆོས་དབྱིངས་རྡོ་རྗེ་ཁྲི་ཕེབས་སོགས་གྲུབ་པའི་གཏམ་སྙན་ཐོས་པས་དུང་འབུད་སོགས་དགའ་སྟོན་མཛད། ཆུ་བྱིའི་ལོ་དགུང་ལོ་ཞེ་ལྔ་བཞེས་སྐབས་རྩེ་ལྷ་སྒང་དང་སྒྲུབ་སྡེ་སོགས་ཀྱི་དགེ་འདུན་བཞི་བརྒྱ་ཙམ་རབ་བྱུང་དང་བསྙེན་རྫོགས་གནང༌། གླང་ལོར་རྒྱལ་ཚབ་རིན་པོ་ཆེ་ཞིང་ཁམས་ལ་གཤེགས་པས་མཆོད་བསྔོ་དང་དགོངས་རྫོགས་ཀྱི་གྲལ་དབུར་མྱུར་ཕེབས་དགོས་ཚུལ་སོགས་བསྔོ་ཞུས་འབུལ་མི་དང་སྤྱན་འདྲེན་པ་ཡང་འབྱོར། དེ་སྐབས་རྩེ་ལེའི་སྤྲུལ་སྐུ་དཔོན་སློབ་ནས་དབང་ཆོས་མང་དུ་ཞུས་ཤིང་བསྙེན་རྫོགས་ཀྱང་བསྒྲུབས་པར་མཛད། སྟག་ལོ་ཟླ་བ་ལྔ་པའི་ཚེས་བཅུ་གསུམ་ལ་མཚུར་ཕུར་ཕེབས་ཏེ་རྒྱལ་ཚབ་རིན་པོ་ཆེའི་གདུང་འབུལ་དུ། གསེར་ཞོ་བརྒྱ་དང་དོན་གསུམ་དངུལ་ཀ་ཊོ་ར་ཆེ་བ་བརྒྱད་སོགས་དང་ཕྱག་མཛོད་ལ་གནང་ཆ་རྒྱ་ཆེར་མཛད། དགོངས་རྫོགས་ཀྱི་སླད་དུ་དགེ་འདུན་རྣམས་ཀྱི་དབུས་སུ་མཆོད་བསྔོ་རྒྱས་པར་མཛད། སྐབས་འདིར་སོག་པོ་བཟློག་པའི་ཕྱིར་དུ་མགོན་པོ་ཕྱག་དྲུག་པའི་སྒོ་ནས་དྲག་པོའི་སྦྱིན་སྲེག་མཛད། སྔགས་གྲྭ་དང་ཀརྨ་གུང་རྒྱལ་གླིང་གི་དགེ་འདུན་ཕྱེད་ཉིས་བརྒྱ་ཙམ་རབ་བྱུང་དང་བསྙེན་རྫོགས་གནང༌། ཡོས་ལོར་གར་དབང་ཐམས་ཅད་མཁྱེན་པས་རྗེ་ཆོས་དབྱིངས་རྡོ་རྗེ་ཁྲི་འདོན་དང་རྟེན་འབྲེལ་གྱི་དབང་འགའ་རེ་ཕུལ་གྲུབ་སྟེ་རྗེ་དཔའ་བོ་ལའང་ཞུ་ཡིག་གནས་ཚུལ་ཕུལ་བ་གནང༌། དེ་དུས་བསྟན་པའི་གེགས་ཆག་གིས་ལྕགས་མོ་སྐུ་མདུན་དང་ཡང་རི་དྲུང་པ་དང་ཡབ་སོགས་ཀྱིས་ཕན་ལན་གནོད་སྐྱེལ་ལྟ་བུས་རྗེ་ཞྭ་དམར་རིན་པོ་ཆེ་དང་ཐུགས་མི་མཐུན་ཞིང་དགོངས་ཁྲེལ་གྱི་རྒྱུ་ཁོ་ནར་སྐུར་ཞུས་བྱུང་འདུག་པས་རྗེ་ཞྭ་དམར་དྲུག་པ་ནི་འཇང་ཕྱོགས་ལ་ཕེབས།

རྗེ་བཅུ་པ་ནི་མཚུར་ཕུར་ཕེབས་ཏེ་རྗེ་དཔའ་བོ་ལ་དབང་ལུང་སོགས་དགོས་ཚུལ་བཀའ་ཕེབས་པར་བརྟེན། ཐོག་མར་སྤྱན་འདྲེན་ཞུས་ཏེ་འབུལ་ཆེན་དང་ཕྱག་དབང་སོགས་ཐུགས་དགོངས་དགྱེས་རྫོགས་ཞུས། གཙུག་ཕུད་བཞེས་ཏེ་ཡོངས་རྫོགས་ཀྱི་དགེ་བསྙེན་དུ་བསྒྲུབས་པར་མཛད། རེ་ཞིག་རྒྱལ་བའི་དབང་པོའི་སྐུ་ཚེའི་རྟེན་འབྲེལ་ལ་སྒྲོལ་དཀར་གྱི་ལྗགས་བསྙེན་སྐུ་མཚམས་གནང༌། དེ་ནས་དང་པོ་ཕྱག་རྡོར་གྱི་དབང་དང་གྲུབ་ཆེན་པཀྴིའི་བཀའ་འབུམ་པོ་ཏི་བཅུ་རྣམས་དང༌། དུས་མཁྱེན་གྱི་བཀའ་འབུམ་པོ་ཏི་གཅིག་དང་བཅས་ལུང་ཕུལ། ཚེ་དབང་གྲུབ་རྒྱལ་མ། ཕག་མོའི་དབང༌། བེར་ནག་ཅན། དཔལ་ལྡན་ལྷ་མོ། དམ་ཅན། ཞིང་སྐྱོང༌། རྣམ་སྲས། སྲིན་མགོན། སྔགས་བདག་སོགས་འཁོར་ལྔའི་རྗེས་གནང༌། ཕྱག་བཞི་པའི་དབང༌། ཚེ་རིང་མཆེད་ལྔའི་རྗེས་གནང༌། ཕྱག་དྲུག་པའི་རྗེས་གནང༌། དུད་སོལ་མའི་རྗེས་གནང༌། དུས་མཁྱེན་གྱི་ཐུགས་དམ་ལྔ་ཚན་ལྔའི་དབང་རྣམས་ཕུལ་བར་མཛད། འདི་སྐབས་སྡེ་སྲིད་ལྷ་ཕུ་བ་ལ་རྗེ་རང་བྱུང་ཞབས་ཀྱི་བཀའ་འབུམ་རྣམས་ཀྱི་ལུང་གནང༌། འབྲུག་ལོའི་ལོ་གསར་ནས་རྗེ་མི་བསྐྱོད་ཞབས་ཀྱི་བཀའ་འབུམ་རྣམས་ཀྱི་ལུང་རྗེ་ཆོས་དབྱིངས་རྡོ་རྗེ་ལ་ཕུལ་བ་དང༌། ཟླ་བ་བདུན་པ་ནས་བཀའ་འགྱུར་རོ་ཅོག་གི་ལུང་རྣམས་ཕུལ་བའི་དབུ་བཙུགས། སྦྲུལ་ལོའི་ནང་དུ་སྒྲུབ་ཐབས་རྒྱ་མཚོ། མི་ཏྲ་བརྒྱ་རྩ། རྡོ་རྗེ་ཕྲེང་བའི་དབང༌། སྦྱོང་དཀྱིལ་བཅུ་གཉིས་པ། དཔལ་དུས་ཀྱི་འཁོར་ལོའི་དབང་རྣམས་ཕུལ་བར་མཛད། ལོ་འདིའི་ནང་བཀའ་འགྱུར་ཡོངས་རྫོགས་ཀྱི་ལུང་རྣམས་ཕུལ་གྲུབ། ཕག་མོ་སྤྲུལ་སྐུ་དང་ཀྲེ་བོ་སྤྲུལ་པའི་སྐུ་སོགས་རྣམས་ལ་འབྲི་ཁུང་དགོངས་གཅིག་གི་ལུང་དང༌། དྭགས་པོ་བཀའ་འབུམ། སྤྱོད་འཇུག་ཊཱིཀ་སོགས་ལུང་ཆོས་མཐའ་ཡས་པ་གནང༌། རྟ་ལོར་ཡང་རི་དྲུང་པ་དང་ལྕགས་མོ་སྐུ་མདུན་གཉིས་ཀྱིས་གཙོས་པའི་དགེ་འདུན་སུམ་བརྒྱ་ཙམ་རབ་བྱུང་དང་བསྙེན་པར་རྫོགས་པར་མཛད།

ཕག་མོ་སྤྲུལ་སྐུ་ཀྲེ་བོ་སྤྲུལ་སྐུ་གཉིས་དགེ་ཚུལ་བསྒྲུབས་ཤིང་བཀའ་གདམས་གླེགས་བམ་དང་རྗེ་གཙུག་ལག་ཕྲེང་བའི་བཀའ་འབུམ་རྣམས་ཀྱི་ལུང་གནང༌། ས་མོ་ལུག་ལོར་རྗེ་བཅུ་པར་རྔོག་པའི་ཟབ་ཆོས་ཕྱག་དྲེག་མའི་སྐོར་དང༌། ཆོས་དྲུག་སྲས་མཁར་མ། མི་ཏྲ་རྡོར་ཕྲེང་གཉིས་ཀྱི་དབང་ཆོ་ག་སྒྲུབ་ཐབས་སོགས་ཀྱི་ལུང་རྣམས་དང༌། དགྱེས་རྡོར་ལྷ་དགུ །བདག་མེད་མ་ལྷ་མོ་བཅོ་ལྔ། དགྱེས་རྡོར་རིགས་བསྡུས། གདན་གཞི་ཡབ་བཀའ་དང་ཡུམ་བཀའ། སྒྱུ་འཕྲུལ་ཆེན་མོའི་དཀྱིལ་འཁོར། འཇམ་དཔལ་གསང་ལྡན་རྣམས་ཀྱི་དབང་བཞི་ཡོངས་རྫོགས། འཇམ་དབྱངས། སྤྱན་རས་གཟིགས། ཕྱག་རྡོར། ཚེ་དཔག་མེད། ཛམ་བྷ་ལ་རྣམས་ཀྱི་རྗེས་གནང༌། མི་ཏྲ་ཁྲིད་དྲུག་གི་ཁྲིད། རྡོ་རྗེ་འཇིགས་བྱེད། གཤེད་དམར། རྟ་མཆོག་ཁམས་གསུམ་ཡོངས་སྒྲོལ། རྟ་མགྲིན་དཔའ་བོ་ལྷ་བཞི། རྒྱལ་བ་རྒྱ་མཚོ་ལྷ་དགུའི་དབང༌། ཚེ་དཔག་མེད་ལྷ་དགུ །བདེ་མཆོག་ནག་པོ་པ། ཤངས་ལུགས་ཀྱི་རྟ་མགྲིན་གསང་སྒྲུབ་རྣམས་ཀྱི་དབང་རྣམས་དང༌། ཞང་གི་བཀའ་འབུམ་པོ་ཏི་ལྔ། དྭགས་པོ་བཀའ་འབུམ། རྗེ་རྒོད་ཚང་པའི་བཀའ་འབུམ་ཡོངས་རྫོགས། རྒྱལ་བ་ཡང་དགོན་པའི་བཀའ་འབུམ་ཡོངས་རྫོགས། མཁས་གྲུབ་ཨོ་རྒྱན་པའི་བཀའ་འབུམ་ཡོངས་རྫོགས་རྣམས་ཀྱི་ལུང་ཕུལ་བར་མཛད། སྐབས་དེ་རྣམས་སུ་ལྷན་རྒྱས་སུ་བཞུགས་པ་ལ་ལོ་ལྔ་ཙམ་སོང་བ་དེའི་ཚེ་རྗེ་ཞྭ་དམར་ཐམས་ཅད་མཁྱེན་པ་ཆོས་ཀྱི་དབང་ཕྱུག་ནི་རི་བོ་ཆེ་དང་འབྲི་ཁུང་སོགས་སུ་བཀའ་དབང་ཟབ་ཆོས་སོགས་སྩལ་སྐབས་ཡིན་ལ། རྗེ་ཆོས་དབྱིངས་རྡོ་རྗེ་ནི་ཞྭ་དམར་ཐམས་ཅད་མཁྱེན་པ་དང་མཇལ་འདོད་དགོངས་བཞེད་ཐུན་མོང་མ་ཡིན་པ་མངའ་བས། གཙང་སྐུར་གྱི་སྡེ་པ་དག་གྲོས་མཐུན་གྱིས། ལྕགས་མོ་སྐུ་མདུན་དང་ཡང་རི་དྲུང་པ་སོགས་སྒར་པ་ལས་ཟུར་དུ་བཞུགས་པར་བྱས། 

འདི་སྐབས་རྗེ་དཔའ་བོས་རྒྱལ་བའི་དབང་པོར་བཀའ་གདམས་གླེགས་བམ། བཀའ་གདམས་ལམ་རིམ་ཁྲོ་ཕུ་བརྒྱ་རྩ། བཀའ་བརྒྱུད་གསེར་ཕྲེང༌། ཤངས་ལུགས་རིན་ཆེན་བདུན་བརྒྱུད་ཀྱི་རྣམ་ཐར་རྒྱས་པ། དོ་ཧ་སྐོར་གསུམ། གཏོར་མ་འབུལ་བའི་རིམ་པ། མ་ཎི་བཀའ་འབུམ། རྗེ་བཙུན་གྲགས་རྒྱལ་གྱི་བརྟག་གཉིས་འགྲེལ་པ་དག་ལྡན། གྲགས་རྒྱལ་གྱི་གསུང་ལ་ཟིན་བྲིས་མངོན་རྟོགས་ལྗོན་ཤིང༌། སྡོམ་གསུམ་རབ་དབྱེ། སྡོམ་པ་ཉི་ཤུ་པ། བླ་མ་ལྔ་བཅུ་པ། ཀཱ་རི་ཀ་ལྔ་བཅུ་པ། བྱམས་ཆོས་སྡེ་ལྔ། སྤྱོད་འཇུག་གི་གཞུང༌། དུས་འཁོར་འགྲེལ་ཆེན། ཕྱག་རྡོར་སྟོད་འགྲེལ། རྡོ་རྗེ་སྙིང་འགྲེལ། འདུལ་བ་མདོ་རྩ། མེ་ཏོག་ཕྲེང་རྒྱུད། དབུ་མ་རྩ་ཤེས་འཇུག་པ། དབུ་མ་བདེན་གཉིས། བཤེས་སྤྲིང༌། མངོན་རྟོགས་རྒྱན་གྱི་འགྲེལ་པ་དོན་གསལ། རིག་པ་དྲུག་ཅུ་པ། ཞིབ་མོ་རྣམ་འཐག །སྟོང་ཉིད་བདུན་ཅུ་པ། རྩོད་ཟློག །ནཱ་རོ་འགྲེལ་ཆེན། མངོན་པ་མཛོད། མངོན་པ་ཀུན་བཏུས། དབུ་མ་བཞི་བརྒྱ་པ། བསླབ་བཏུས། འཇུག་པའི་རང་འགྲེལ་རྣམས་ཕུལ། སྔོན་རྒྱལ་བ་ཡབ་སྲས་ཞྭ་དམར་ནག་གཙང་ཕྱོགས་སུ་གཟའ་སྐར་བརྩིས་ནས་མཇལ་འཕྲད་མཛད་ཀྱང་རྗེ་དཔའ་བོ་རིན་པོ་ཆེའི་སྐུ་ངོར་མ་བསྒྲིགས་རང་འགྲིགས་ཀྱིས་ཡབ་སྲས་གསུམ་མཇལ་འཕྲད་དང་ཐུགས་དགྱེས་ཚོར་མཉེས་པར་མཛད། རྗེ་ཆོས་དབྱིངས་རྡོ་རྗེ་དང་རྗེ་དཔའ་བོ་ལྷན་རྒྱས་ཡར་སྟོད་ཁྲོམ་སར་བཞུགས་སྐབས་རྗེ་ཞྭ་དམར་ཆོས་ཀྱི་དབང་ཕྱུག་ཀྱང་དེར་ཕེབས་ནས་གཟིམ་ཆུང་དུ་རྗེ་དཔའ་བོ་སྤྱན་དྲངས་ཏེ། ཞུ་དོན་ནི། ཀོང་པོའི་སྐོར་ཞུ་དོན་གཅིག་དང༌། ངེད་རང་གི་ཆ་འདི་རྒྱལ་བའི་དབང་པོ་གོང་མས་བརྩེ་བས་དགོངས་ཐམས་ཅད་མཁྱེན་པ་དཀོན་མཆོག་ཡན་ལག་གི་སྐུ་སྐྱེ་བ་ཡིན་གསུངས་དོན་ལ་ཡིན་མིན་མ་ཤེས་རང་ལ་ཏིག་གཏད་མེད་ཀྱང་མཆོག་དམན་ཐམས་ཅད་ལ་བཀའ་བཀོད་བདག་རྐྱེན་གནང་བའི་རྒྱུར་བརྟེན། ཕྱགས་ཕྱི་ཞུ་ལོ་ཙམ་བསྟན་པ་འཛིན་ལོ་ཙམ་འདི་བྱེད་དགོས་བྱུང་བ་ཡིན་ཞིང༌།

ད་ནི་ལོ་ཡང་རེ་མང་ལོན་མི་ལྕོག་པ་ལ་ཐུག་པ་དང་གངས་ནས་བློ་སྣ་ཐུང་ཞིང་སྐྱོ་བ་སྐྱེ་བ་བྱུང་བས་རྒྱལ་བའི་དབང་པོའི་ཞབས་དྲུང་དུ་ཞིབ་གསེད་ཞུས་ཡོད་ཅིང༌། འདི་ནས་དཔོན་སློབ་དྲུང་གིས་ཀྱང་ཐུགས་ཡུལ་དུ་བཞུགས་ངོས། ཞུ་ངོ་ངོ་ཆེན་མཛད་ནས་ང་རང་གི་ལུས་ལོངས་སྤྱོད་དང་དགོན་གནས་གཞིས་མ་ལག་སྒར་ཆོས་སྡེ་དང་བཅས་པ་འདི་ཐམས་ཅད་རྒྱལ་བའི་དབང་པོར་ཕུལ་དགོས་ཚུལ་ཞུས་ནས། ལྕགས་བྱའི་ལོ་ནང་རྗེ་ཞྭ་དམར་རིན་པོ་ཆེས་ལྷུན་པོ་སྒང་དུ་ལུས་ལོངས་སྤྱོད་ཐམས་ཅད་ལྟོས་པ་མེད་པར་འབུལ་ཡིག་བཏབ་སྟེ་ཕུལ་ནས་ཁོང་རང་ཟོས་བདེ་མཛད་ཆོག་པ་ཞིག་ནན་ཞུས་མཛད་པ་ན། རྒྱལ་བའི་དབང་པོས་འབུལ་རྟེན་རྣམས་ཞྭ་དམར་པའི་ཕྱག་ཏུ་ཕར་སློག་སྟེ་བསྟན་འགྲོའི་དོན་དུ་བཞུགས་སྒར་དང་ཕྲིན་ལས་སྐྱོང་ཚུལ་སྔར་གྱི་འདི་ག་མཛད་པར་ཞུ་ཞེས་གསུངས་སོ།། འདི་སྐབས་གདན་ས་ཀརྨ་ནས་སི་ཏུ་དྲུང་པ་རྗེ་ཆོས་ཀྱི་རྒྱལ་མཚན་དཔོན་སློབ་རྣམས་རྒྱལ་བའི་དབང་པོ་མཇལ་ཞིང་རེ་ཞིག་གི་བར་ཞབས་ཕྱི་ཞུ་བར་མཛད། ཁྱི་ལོར་རྗེ་དཔའ་བོས་སྲས་མཁར་གྱི་གཙུག་ལག་ཁང་ཞིག་གསོས་མཛད་ཅིང་དེར་རྒྱལ་བའི་དབང་པོ་གནས་གཟིགས་སུ་ཕེབ། ཤིང་བྱི་ལོར་རྒྱལ་བའི་དབང་པོ་དགུང་ལོ་ཉེར་གཅིག་ལ་ཕེབས་པར་ཞྭ་དམར་མཆོག་སྤྲུལ་རིན་པོ་ཆེས་མཁན་པོ་དང༌། རྗེ་འདིས་ལས་སློབ་དང་དྲུང་སི་ཏུ་རིན་པོ་ཆེས་གསང་སྟོན་མཛད་པ་སོགས་ཀྱིས་བསྙེན་རྫོགས་ཀྱི་བསླབ་པ་ཕུལ། སླར་རྗེ་ཞྭ་དམར་རིན་པོ་ཆེ་གཙང་ལ་ཕེབས་ཁར་རྗེ་འདི་པར་སྐུ་སྐལ་གྱི་འབུལ་བ་ཕྱག་འབུལ་དུ་བྱོན་ཞིང༌། ཕྱག་ནས་སྐུ་བེར་བཞེས་འཕྲོ་སོགས་གནང་བར་མཛད་ཅིང་སྐུའི་གེགས་སེལ་མགོན་པོའི་དབང་གང་རུང་ཞིག་དགོས་ཞེས་ཞུས་པར་མགོན་པོ་ཕྱག་དྲུག་པའི་གཏོར་དབང་བར་ཆད་ཀུན་སེལ་ཞིག་འབུལ་བར་མཛད། དེ་ནས་རྒྱལ་ཚབ་མཆོག་གི་སྤྲུལ་པའི་སྐུ་ལ་ཕྱག་དྲུག་པ་དང་དུད་སོལ་མའི་རྗེས་གནང་ཕུལ་ཞིང༌། རྗེས་སུ་རྒྱལ་ཚབ་རིན་པོ་ཆེ་གོང་མ་ལ་གསན་པའི་རྗེས་གནང་བྱིངས་བོ་ཐམས་ཅད་མཆོག་གི་སྤྲུལ་པའི་སྐུར་འབུལ་བ་མཛད་དོ།

།སྐབས་འགར་རྒྱལ་བའི་དབང་པོའི་བཀའ་གནང་བཞིན་དབང་བཀའ་རྗེས་གནང་མང་ཞིག་འབུལ་བར་མཛད། བཤད་སྒྲུབ་གླིང་གི་དགེ་འདུན་ལྔ་བཅུ་ཙམ་ལ་བསྙེན་རྫོགས་གནང༌། གླང་ལོར་རི་བོ་ཆེ་པ་ཁྲི་གདན་ཟུར་ དང༌། ཟུར་མང་སྤྲུལ་སྐུ་སོགས་ཟུར་མང་བ་སོགས་ལ་རྗེ་གཙུག་ལག་ཕྲེང་བའི་བཀའ་འབུམ་པར་མ་རྣམས་ཀྱི་ལུང་གནང༌། ལྟག་ལོར་རྒྱལ་བའི་དབང་པོའི་བཀའ་བཞིན་ཚེ་དབང་བརྒྱ་རྩ་སྩལ། རྒྱལ་ཚབ་སྤྲུལ་སྐུ་བ་མི་ཏྲ་རྡོར་ཕྲེང༌། སྒྲུབ་ཐབས་རྒྱ་མཚོ། ཕག་མོའི་དབང༌། སྒྲོལ་དཀར་གྱི་དབང༌། ཚེ་སྒྲུབ་རིན་ཆེན་ཉི་འོད་ཀྱི་དབང༌། འཇིགས་བྱེད་ལྷ་དགུའི་དབང༌། སེང་གདོང་མའི་རྗེས་གནང་རྣམས་འབུལ་བར་མཛད། རྒྱལ་བའི་དབང་པོས་སྲས་མཁར་ཞིག་གསོ་གནང་བ་དང་བསྟུན་ཞབས་བསྐོར་མཛད་པས་སྙུན་བབ་ལྕི་ཙམ་བྱུང་བར་སྒྲོལ་དཀར་གྱི་དབང་བརྒྱ་རྩ། རྣམ་འཇོམས་བྱབས་ཁྲུས་སོགས་ཕུལ་བས་སྐུ་ཁམས་དངས། མེ་ཡོས་ལོར་ཡབ་སྲས་ལྷན་རྒྱས་ནས་ཚེ་དབང་འགའ་ཞིག་གསན་པར་མཛད། ས་འབྲུག་ལོར་དགེ་འདུན་གྲ་ཚང་ལ་དཔལ་གཙུག་ལག་ཕྲེང་བ་མཛད་པའི་ཁྲིད་སྐོར་སོགས་ཉེར་མཁོ་དང༌། འཁྲུངས་རབས་བརྒྱ་རྩ། བསླབ་བཏུས། ཐེག་ཆེན་བསྟན་སྙིང་རྩ་འགྲེལ་སོགས་ཀྱི་ལུང་གནང༌། ས་རྟ་ལོའི་ཟླ་བ་བརྒྱད་པའི་ནང་དུ་རྗེ་ཞྭ་དམར་ཐམས་ཅད་མཁྱེན་པ་སྐུ་སྙུན་པ་ལ་སྐུ་རིམ་སྒྲུབ་དགོས་ཚུལ་ཕེབས་བྱུང་བར་ཞི་དྲག་གི་སྦྱིན་སྲེག་བདུན་ཕྲག་རེ་མཛད། དེ་སྐབས་རྒྱལ་བའི་དབང་པོས་རྗེ་དཔའ་བོ་ལ་ཕེབས་དགོས་ཚུལ་བཀའ་ཤོག་བྱུང་བས་ཕེབས་ལམ་ཡར་ལུང་གི་མདར་གཙང་པོའི་གྲུ་ཁར། འབྲུག་པ་ངག་དབང་རྣམ་རྒྱལ་དཔོན་སློབ་ཕེབས་པའི་ཕྱགས་ཕྱི་དང་ཕན་ཚུན་ནང་འཛིང་གིས་དཔའ་བོའི་གྲ་རིགས་ཞིག་རྐྱེན་ལམ་དུ་ཤོར་བས་འབྲུག་པ་དཔོན་སློབ་ལྷོ་མོན་དུ་བྲོས་བྱོན་པའི་འབྲུག་བསྟན་ལྷོ་རུ་དང་བར་གྱུར་པ་ནི་སྤྱི་ལྡོག་ནས་ཀརྨ་པའི་ཐུགས་བསྐྱེད་ཡིན་པར་ལྷོ་འབྲུག་པ་རྣམས་གསུངས་ཞེས་སོ།། སླར་སྐུ་བགྲེས་གཅོང་ཆེ་བ་དང་གསར་དུ་ཡང་མཉེལ་བར་གྱུར་པ་ལ།

དེ་སྐབས་ཀྱི་འཕྲོད་བརྟེན་དང་བསྙུན་གཡོག་ཐམས་ཅད་རྒྱལ་བའི་དབང་པོ་རང་གིས་མཛད། དགུང་ལོ་དྲུག་ཅུ་རེ་གསུམ་བཞེས་པ་ས་རྟ་ཟླ་བ་བཅུ་གཉིས་པའི་ཉི་ཤུ་བརྒྱད་ལ་ཆོས་ཀྱི་དབྱིངས་སུ་གཟིམས། སྐུ་གདུང་ཞུགས་འབུལ་སོགས་ཐུགས་ཁུར་ཐམས་ཅད་རྒྱལ་བའི་དབང་པོ་ཉིད་ཀྱིས་མཛད་པ་ཡིན་ནོ། །སྔོན་རྒྱལ་བའི་དབང་པོ་དགུང་ལོ་བཅུ་གཉིས་བཞེས་སྐབས་རྗེ་དཔའ་བོ་ལ་ཉིད་སྐུ་ཚེ་ཇི་ཙམ་བཞུགས་ཞེས་གསུངས་པ་ལ། བདག་ལ་མངོན་ཤེས་དང་ཡི་དམ་ལྷའི་ལུང་བསྟན་མེད་པས་མི་ཤེས་ལགས་ཞུས་པས། རྒྱལ་བའི་དབང་པོས་ཉིད་དགུང་ལོ་དྲུག་ཅུ་རེ་གཉིས་རེ་གསུམ་གྱི་བར་དུ་བཞུགས་པ་ངས་ཁག་ཐེག་པར་ཁྱེད་ཨེ་དགོངས་གསུངས་པ་ལ་འདི་ལོར་ཕེབས་དགོས་ཚུལ་བཀའ་ནན་ཕེབས་པ་འདི་ལ་དགོངས་པར་ སྣང་ངོ༌།། ༈¿¿སི་ཏུ་ཆོས་ཀྱི་རྒྱལ་མཚན་གྱི་རྣམ་ཐར་ནི། ཐོག་མར་དཔལ་འོག་མིན་ཀརྨའི་གདན་རབས་གླེང་བར་བྱ་སྟེ། དེ་ཡང་རྗེ་དུས་གསུམ་མཁྱེན་པའི་རྗེས་སུ། འགྲོ་མགོན་རས་ཆེན་གྱིས་གདན་ས་ལྷ་ཁང་སོགས་བཞེངས། དེ་རྗེས་རྗེ་སྤོམ་བྲག་པས་གདན་ས་མཛད་ནས། དེ་རྗེས་རྗེ་དུས་མཁྱེན་གྱི་སློབ་མ་མཁས་པ་དབང་གྱི་རྡོ་རྗེ་གདན་སར་བསྐོས། དེ་རྗེས་རྒྱ་བློ་གྲོས་ཀྱིས་གདན་ས་མཛད། དེ་རྗེས་མཁས་གྲུབ་དབང་དང༌། དེ་རྗེས་དབས་སྟོན་བྱ་མོ་མགོས་གདན་ས་མཛད་ཀྱང་དར་རྒྱས་ཆེར་མ་བྱུང་བས་བླ་ཆེན་དར་མ་གྲགས་གདན་སར་ཕེབས་ནས་དར་རྒྱས་མཛད། དུས་དེར་གྲུབ་ཆེན་ཀརྨ་པཀྴི་ཧོར་ཡུལ་དུ་ཕེབས། རྗེའི་དབོན་ཆོས་རྒྱལ་གྱི་སྲས་བརྒྱུད་སྤྱན་སྔ་རྟ་ཤོད་པ་དང་དབེན་སྐྱབས་ཨ་ཐར་གསུམ་བཞུགས་པའི་སྤྱན་སྔ་རྟ་ཤོད་པས་གདན་ས་མཛད་སྐབས་ཀརྨ་པཀྴི་ཕེབས་བྱམས་ཆེན་སོགས་བཞེངས། དབེན་སྐྱབས་ཀྱི་སྲས་འཇམ་དབྱངས་བློ་གྲོས་སེངྒེ་གདན་སར་བསྐོས། གོང་མ་སེ་ཆེན་ནས་ཤེལ་ཐམ་དང་འཇའ་ས་སོགས་ཕེབས། དེ་རྗེས་ཨ་ཐར་གྱི་སྲས་དར་མ་བསོད་ནམས་གདན་སར་ཕེབས། ཧོར་རྒྱལ་ཅི་ཆིང་གིས་ཤེལ་ཐམ་སོགས་གནང༌།

དེ་རྗེས་སི་ཏུ་བློ་གྲོས་རྒྱལ་མཚན་གྱིས་གདན་ས་མཛད། དེ་རྗེས་ཨ་ཐར་གྱི་སྲས་ལི་ཐར་དང་དེའི་སྲས་སི་ཏུ་ཚུལ་ཁྲིམས་རྒྱལ་མཚན་པ་གདན་སར་ཕེབས་སྐབས་རྗེ་རང་བྱུང་ཞབས་ཐོག་མར་ཕེབས། དེ་རྗེས་ཚུལ་ཁྲིམས་རྒྱལ་མཚན་གྱི་མཆེད་ཡ་སི་ཏུ་ཀུན་དགའ་རིན་ཆེན་གྱིས་གདན་ས་མཛད། སླར་ཡང་སི་ཏུ་ཚུལ་ཁྲིམས་རྒྱལ་མཚན་བསྐྱར་བཞུགས་གནང་ཧོར་རིན་ཆེན་དཔལ་གྱིས་ཤེལ་ཐམ་དང་སྲུང་ཆ་གནང༌། དེ་རྗེས་ཨ་ཐར་གྱི་སྲས་ཨ་བདུད་གྱི་སྲས་སི་ཏུ་དགེ་འདུན་ཡེ་ཤེས་པས་གདན་ས་མཛད། དེ་རྗེས་ཨ་བདུད་ཀྱི་སྲས་སི་ཏུ་ཨཱརྱ་པའམ་ཚུལ་ཁྲིམས་རྒྱལ་མཚན་པས་གདན་སའི་ཁུར་བཞེས་འདི་ལ་སྤྲུལ་པའི་ཨཱ་ཙ་ར་བདུན་གྱིས་རྟེན་གནྡྷོ་ལ་ཕུལ། རྗེ་རོལ་པའི་རྡོ་རྗེ་ཕེབས། དཔོན་སྟག་འཕེན་གྱི་སྲས་མི་ཆོས་རྒྱལ་བཟང་དེའི་སྲས་སི་ཏུ་ཤེས་རབ་མེ་ལྕེ་ཞེས་པས་གདན་ས་མཛད་པ་ལ་དབོན་པོ་རུ་བཞིས་དཀྲོངས། མཆེད་ཡ་ཐུགས་རྗེ་རྒྱ་ཧོབ་ཡབ་སྲས་རྣམས་ཕུད་དེ་ནས་དབུ་ཐུགས་རྗེ་རྒྱ་ཧོབ་ཀྱི་སྲས་སི་ཏུ་ཆོས་ཀྱི་རྒྱལ་མཚན་གདན་སར་ཕེབས། ཏཱ་མིན་གཡུན་ལོས་འཇའ་ས་ཤེལ་ཐམ་ལས་ཞྭ་སོགས་གནང༌། རྗེ་དེ་བཞིན་གཤེགས་པ་ཕེབས། ཆོས་ཀྱི་རྒྱལ་མཚན་གྱི་མཆེད་ཡང་དཀོན་མཆོག་རྒྱལ་མཚན་གྱི་སྲས་སི་ཏུ་ཤཱཀྱ་བཟང་པོ་གདན་སར་བཀོས། དེ་རྗེས་དཔོན་དབང་དྲག་གི་སྲས་སི་ཏུ་བཀྲ་ཤིས་རྣམ་རྒྱལ་གྱིས་གདན་ས་མཛད། དེ་རྗེས་མཚུར་ཕུ་སྐུ་སྐྱེ་བསོད་ནམས་མཆོག་ལྡན་གདན་སར་བཞུགས་ཀྱང་གདུང་རབས་ནི་མིན་ནོ། །དེ་རྗེས་སི་ཏུ་བཀྲ་ཤིས་རྣམ་རྒྱལ་གྱི་དབོན་པོ་བུ་སར་གྱི་སྲས་སི་ཏུ་དཔལ་ལྡན་བཀྲ་ཤིས་གདན་སར་ཕེབས། དེ་རྗེས་དེའི་དབོན་སི་ཏུ་བཀྲ་ཤིས་དཔལ་འབྱོར་གྱིས་གདན་ས་མཛད་སྐབས། རྗེ་ཆོས་གྲགས་རྒྱ་མཚོས་ལྷ་ཆེན་བཞེངས། དེ་རྗེས་དཔོན་ཨ་དར་གྱི་སྲས་གཅོད་འབུམ་གྱི་སྲས་སི་ཏུ་བསོད་ནམས་རྣམ་རྒྱལ་བས་གདན་ས་མཛད། འདི་ནས་གདུང་རབས་རྫོགས། སི་ཏུ་རིན་པོ་ཆེ་ཆོས་ཀྱི་རྒྱལ་མཚན་གྱི་སྤྲུལ་པའི་སྐུ་སི་ཏུ་བཀྲ་ཤིས་རྣམ་རྒྱལ་དང༌།

དེའི་སྤྲུལ་པའི་ཟློས་གར་སི་ཏུ་བཀྲ་ཤིས་དཔལ་འབྱོར་དང༌། དེའི་སྤྲུལ་སྐུ་མི་འཁྲུགས་ཆོས་ཀྱི་གོ་ཆ་དང༌། དེའི་ཕྱི་མ་སི་ཏུ་ནོར་བུ་བསམ་འཕེལ། དེའི་སྒྱུ་འཕྲུལ་རོལ་པ་སི་ཏུ་ཆོས་ཀྱི་རྒྱལ་མཚན་ཕྱི་མ་འདི་པ་མེ་ཁྱིར་སྐུ་འཁྲུངས། དགུང་ལོ་བཅོ་ལྔ་པས་བྱི་ཁྲུམས་ཟླའི་ཡར་ངོ་ལ་རྗེ་དགུ་པའི་དྲུང་ནས་རབ་ཏུ་བྱུང༌། མཚན་ཆོས་ཀྱི་རྒྱལ་མཚན་དགེ་ལེགས་དཔལ་བཟང་པོར་གསོལ། ས་གླང་ལོར་གདན་སར་བསྐོ་བཞག་མཛད། དེ་ནས་གསན་བསམ་རྒྱ་ཆེར་མཛད། དབུས་སུ་ཕེབས་རྗེ་དགུ་པ་མཁན་པོ་དང༌། རྒྱལ་ཚབ་གྲགས་པ་དོན་གྲུབ་ཀྱིས་ལས་སློབ་མཛད་དེ་བསྙེན་པར་རྫོགས་པར་མཛད། ཀྭན་ཏིང་གུ་ཤྲཱིའི་ལས་ཀ་དང་ཤེལ་ཐམ་གནང༌། ཞྭ་དམར་གྱི་ཅོད་པན་དབུ་ལ་བཅིངས་ཏེ་སྟོན་འཁོར་ཐ་མི་དད་པར་ཞལ་གྱིས་བཞེས། རྒྱལ་བ་ཉིད་ཀྱི་ཕྲིན་ལས་པར་དབང་བསྐུར། རྒྱལ་བའི་བཀའ་ལྟར་ས་སྨད་དུ་ཕེབས་ཏེ་ཀཾ་པོ་གནས་ལ་ཞིག་གསོ་སོགས་མཛད། ས་ཐམ་རྒྱལ་པོས་སྤྱན་དྲངས་ཏེ་བསྙེན་བཀུར་རྒྱ་ཆེན་བསྟབས། གདན་སར་ཕེབས། དབུས་ནས་བཟོ་རིག་རྣམས་པོས། གཡེན་མོ་ཆེ་ཀ་བ་བརྒྱ་དང་ལྔ་བཅུའི་ཁྱོན། སྒོ་ཁང་ཀ་བ་བརྒྱད་གཙོ་ཁང་རྣམས་ཐོག་སོ་རེ་རེ་སྤར་བའི་མཁར་ལས་ལོ་དགུར་མཛད། ཤིང་རྩི་ལྡེབས་བྲིས་སོགས་སྤྲུལ་སྐུ་པ་ཕན་བདེ་དང་ཚེ་འབུམ་བརྟན་རྣམས་ཀྱིས། འདུ་ཁང་གི་ལྡེབས་རིས་ལ་མཛད་བརྒྱ་སོགས་རྗེ་ཆོས་ཀྱི་དབང་ཕྱུག་གིས་བཀོད་ཡིག་མཛད་དེ་བྲིས། རྗེ་དགུ་པའི་དངུལ་སྐུ་འདྲ་ཞལ་དང༌། རོལ་པའི་རྡོ་རྗེའི་གསེར་སྐུ། དོན་ལྡན་ཞབས་ཀྱི་དངུལ་སྐུ་སྟེ་ན་རིམ་དགུའི་སྐུ་བརྙན་ཚང་བར་མཛད། རྗེ་དགུ་པ་གཤེགས་པའི་དགོངས་རྫོགས་རྒྱ་ཆེར་བསྒྲུབས། དངུལ་སྲང་ཉིས་སྟོང་ལས་གཟིམ་མལ་སྐུ་འདྲ་སྐུ་ཚད་ཀྱི་གཉིས་འགྱུར་ལས་ཆེ་བའི་བྱོན་ལེགས་སོགས་ཕྱི་ནང་གི་རྟེན་གསུམ་བགྲངས་ཀྱིས་མི་ལང་པ་བཞེངས། ཆུ་སྤྲེལ་ལ་ལྷོ་བྲག་གུར་ཁྱིམ་དུ་ཞི་བར་གཟིམས། 