གོ་ཤྲི་དཔལ་འབྱོར་དོན་གྲུབ་ཀྱི་ལོ་རྒྱུས།

༄༅། །གོ་ཤྲི་དཔལ་འབྱོར་དོན་གྲུབ་ནི། སྙེ་བོ་ཡག་སྟེང་ཞེས་པར་སྐུ་འཁྲུངས། ལོ་ལྔ་བཞེས་དུས་རྗེ་མཐོང་བ་དོན་ལྡན་གྱིས་མཁར་ཆེན་དཔལ་གྱི་དབང་ཕྱུག་དང་རས་པ་ཞི་བ་འོད་ཀྱི་སྤྲུལ་པར་ངོས་འཛིན་དང་སྐྲ་འཛིན་མཛད། བཅུ་བཞི་པར་མཁན་ཆེན་མགོ་བློན་པ་བློ་གྲོས་རྒྱལ་མཚན་གཤེགས་པའི་གོ་སར་གུའི་གུང་པར་མངའ་གསོལ། སྐུ་སྐྱེ་བ་ཕྱི་མའི་འདྲེན་པར་དགོངས་ཏེ། ཞྭ་དམར་ཆོས་དཔལ་ཡེ་ཤེས། གཉག་ཕུ་བ་བསོད་ནམས་བཟང་པོ། རྗེ་འཇམ་དཔལ་བཟང་པོ་རྣམས་ལ་རྒྱལ་བའི་བཀའ་འགྱུར་རིན་པོ་ཆེ་དང༌། བསྟན་འགྱུར་ལས་ལུང་རྒྱུན་བཞུགས་པ་རྣམས་ཀྱི་ལུང་དང༌། གསར་རྙིང་གི་དབང་ལུང་བོད་འདིར་བཞུགས་སོ་འཚལ་རྣམས་ཞུུ་བར་མངགས། བསྙེན་པར་རྫོགས་པའི་སྡོམ་པ་ནོས། གོང་མ་ཏཱ་མིང་ཅིང་ཐུང་རྒྱལ་པོས། གུ་ཤྲཱིའི་ལས་ཀ་འཇའ་ས་གསེར་ཐམ། ལས་ཞྭ་མཐོན་མཐིང་རྣམས་ཕུལ་ཀྱང༌། ལས་ཞྭ་རྗེ་ཉིད་དང་འདྲ་བས་རྣམ་འགྱུར་དང་འགལ་བར་གཟིགས་ནས་རྡོ་རྗེ་འཆང་གི་ནང་རྟེན་དུ་བཞུགས། རྗེ་མཐོང་བ་དོན་ལྡན་གསའ་ཕུར་ཕེབས་ཏེ་རྟེན་རྣམས་དང་དབུ་ཞྭ་སོགས་ལ་ཕྱག་རྒྱས་བཏབ་ཅིང་ཕྱག་དཔེ་སོགས་གོ་ཤྲི་ལ་གཏད་ནས་ཞི་བར་གཤེགས་པས། མཚུར་ཕུར་སྐུ་གདུང་གི་མཆོད་རྟེན་དང་སྐུ་ཚབ་གཟིམ་སྐུ་བཞེངས། གསེར་ཐོག་གི་ཞིག་གསོ་གནང༌། རྒྱལ་ཚབ་ཏུ་བཞུགས་ནས་སྒར་གྱི་འཛིན་སྐྱོང་མཛད། རྗེ་ཆོས་གྲགས་རྒྱ་མཚོ་ཟླ་ངོ་དགུ་བཞེས་པ་སྟེ་བོ་དགོན་སར་དུ་མཇལ། དགུང་ལོ་ལྔ་པ་ས་སྟག་གི་ལོར། ཚེ་དཔག་མེད་ཕྱི་ནང་གསང་གསུམ་གྱི་དབང་ཕུལ་བདེ་མཆོག་མེ་ཏྲི་བཅུ་གསུམ་དང༌། སྒྱུ་མ་ཆེན་པོའི་དབང་ཕུལ་སྐབས་དེ་དག་ཞལ་གཟིགས། དུས་འཁོར་དང་མཁའ་འགྲོ་རྒྱ་མཚོའི་དབང་མཛད། རྟ་ལོར་ཀརྨ་དགོན་དུ་སྤྲུལ་པའི་སྐུར་དགེ་ཚུལ་གནང༌། མཚན་ཆོས་གྲགས་རྒྱ་མཚོ་དཔལ་བཟང་པོར་གསོལ་ཀྲེ་ཁང་དམར་དུ་ཞྭ་དམར་བཞི་པར་ཡོངས་རྫོགས་དགེ་བསྙེན་གྱི་སྡོམ་པ་གནང༌། ལུག་ལོ་ཟླ་བ་དང་པོར་ཕག་མོ་ལྷ་ལྔ།

བེར་གྱི་གཏོར་དབང༌། ལྷ་མོ་ཞིང་སྐྱོང༌། རྟ་མགྲིན་དཔའ་བོ་ལྷ་བཞི། རྒྱལ་བ་རྒྱ་མཚོ་ལྷ་དགུ་ལྔ། རྟ་མགྲིན་ཁམས་གསུམ་ཡོངས་སྒྲོལ། རྔོག་ལུགས་དགྱེས་རྡོར་ལྷ་དགུ །བདག་མེད་མ་ལྷ་མོ་བཅོ་ལྔ། བདེ་མཆོག་སྙན་བརྒྱུད་སྐོར། སེམས་ཁྲིད་ཡིད་བཞིན་ནོར་བུ། ཕྱག་ཆེན་ཡེ་ཤེས་གསལ་བྱེད། ལྷན་ཅིག་སྐྱེས་སྦྱོར། མི་ལའི་རྣམ་མགུར། དོན་ལྡན་ཞབས་དང་མཁའ་སྤྱོད་པའི་བཀའ་འབུམ་ཡོངས་རྫོགས་ཀྱི་ལུང་རྣམས་མཛད། ཀརྨར་སྟོན་པ་ལོངས་སྤྱོད་རྫོགས་པའི་སྐུ་བརྙན་རྗེ་བདུན་པའི་བཀའ་སྩལ་ལྟར་སི་ཏུ་བཀྲ་ཤིས་དཔལ་འབྱོར་དང་བཅས་པས་བཞེངས་པར་མཛད། སྐུ་གཤེགས་ཀར་གོ་ཤྲཱིའི་ལུང་དང་ལག་རྟགས་ཐམས་ཅད་སྤྲུལ་པའི་སྐུ་ཞྭ་དམར་པར་གནང་སྟེ། དགུང་ལོ་དྲུག་བཅུ་རེ་གསུམ་གྱི་བར་དུ་གདུལ་བྱ་རྣམས་ལ་ཆོས་ཀྱི་འཁོར་ལོ་རྒྱ་ཆེར་བསྐོར་ཏེ་ས་ཁྱི་ལོར་མཚུར་ཕུར་མྱ་ངན་ལས་འདས། སྐུ་གདུང་ཞུགས་སུ་བཞུས་ཚེ་འཇའ་འོད་དང་མེ་ཏོག་སྣ་ཚོགས་ཀྱི་ཆར་བབ་པའི་ནང་ནས། མེ་ཏོག་ཡུ་བ་ཅན་ཞིག་དུས་ཕྱིས་རྟེན་སྒྲོམ་དུའང་བཞུགས། ཐུགས་རང་བྱོན་ནི་སྒར་གྱི་རྟེན་ཁྲོད་དུ་བཞུགས། དབུ་ཐོད་ནི་མཆོད་རྟེན་དུ་བཞུགས་ཏེ་གཞུང་ལུགས་གླིང་དུ་བཞུགས་པའོ།།