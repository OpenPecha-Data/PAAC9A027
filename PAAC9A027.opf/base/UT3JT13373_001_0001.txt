ཨོཾ་སྭསྟི། །ཚེ་ལུས་གཅིག་གིས་རྡོ་རྗེ་འཆང་གི་ས།།

བགྲོད་པར་ནུས་པའི་རྨད་བྱུང་ལམ་པོ་ཆེ།། གདུལ་བྱར་རྗེས་སུ་སྟོན་མཁས་འདྲེན་པ་མཆོག། བཀའ་བརྒྱུད་གསེར་རིའི་ཕྲེང་བར་གུས་པས་བཏུད།། དེ་ལ་སྤྱིར་ངེས་དོན་གྱི་མདོ་རྒྱུད་བསྟན་བཅོས་ཟབ་མོ་རྣམས་ལ་ཐོས་བསམ་གནང་བའི་སྐབས་དང༌། ལྷག་པར་དམ་ཆོས་ཕྱག་རྒྱ་ཆེན་པོའམ། ཟབ་མོ་ནཱ་རོ་ཆོས་དྲུག་སོགས་ཉམས་བཞེས་སྐབས། ཆོས་སྐུ་དྲུག་པ་རྡོ་རྗེ་འཆང་ནས་བཟུང་རྩ་བའི་བླ་མའི་བར་དུ་བྱོན་པའི་བཀའ་བརྒྱུད་ཀྱི་བླ་མ་གསེར་རིའི་ཕྲེང་བ་ལྟ་བུ་རྣམས་ལ། ཐུན་མོང་མ་ཡིན་པའི་དད་པ་དང་ཡིད་ཆེས་མོས་གུས་ཁྱད་པར་ཅན་ཞིག་ཡོད་དགོས་པ་དང༌། དེ་ཡང་ཅལ་སྒྲོགས་རྗེས་འཇུག་གི་རྨོངས་དད་ཙམ་མ་ཡིན་པར། སྐུ་གསུང་ཐུགས་ཀྱི་ཡོན་ཏན་དང༌། བསྟན་འགྲོར་སྨན་པའི་ཕྲིན་ལས་རྣམས་ཇི་ལྟ་བ་བཞིན་དུ་ཤེས་ནས། ཡིད་ཆེས་བཟློག་ཏུ་མེད་པའི་དད་གུས་ཁྱད་པར་དུ་འཕགས་པ་ཞིག་བསྐྱེད་དགོས་ལ། དེ་བསྐྱེད་པའི་རྒྱུ་ནི་བཀའ་བརྒྱུད་གསེར་ཕྲེང་གི་རྣམ་ཐར་ཤེས་པ་ལ་རག་ལས་པའི་ཕྱིར། གསེར་ཕྲེང་གི་རྣམ་ཐར་མཇལ་རྒྱུ་ནི་ཤིན་ཏུ་གལ་ཆེ་ཞིང༌། དེ་ཡང་བླ་མ་གོང་མ་རྣམས་ཀྱིས་མཛད་པའི་རྣམ་ཐར་མང་དུ་བཞུགས་པ་ལས། སི་ཏུ་ཆོས་ཀྱི་འབྱུང་གནས་དང༌། བེ་ལོ་ཚེ་དབང་ཀུན་ཁྱབ་བླ་སློབ་ཀྱིས་མཛད་པའི་གསེར་ཕྲེང་གི་རྣམ་ཐར་ཟླ་བ་ཆུ་ཤེལ་གྱི་ཕྲེང་བ་འདི་ཁྱད་པར་དུ་འཕགས་པར་བཞུགས་མོད། འོན་ཀྱང་བཀའ་འབུམ་གྱི་ཁྲོད་དུ་པར་བསྐྲུན་གནང་བ་ཙམ་ལས་ཟུར་དུ་མེད་པར་བརྟེན། དཔེ་ཆ་བ་རྣམས་ནི་དཔལ་འབྱོར་གྱི་རྒྱབ་རྟེན་ལ་དེ་ཙམ་དོ་སྣང་མི་གནང་བ་ཁོ་ན་ཡིན་སྟབས་དེ་རྣམས་ཀྱིས་བཀའ་འབུམ་ཆ་ཚང་བླུ་ཡོན་ཞུ་བའམ། བཀའ་འབུམ་ལས་ཟུར་དུ་བཏོན་དགོས་ན་སྟབས་མ་བདེ་ཞིང༌། གྲྭ་རྐྱང་བྱ་བྲལ་བ་དེ་དག་ནི་མཁས་པ་དང་གྲུབ་ཐོབ་འབྱུང་བའི་ཆུ་མགོ་ལྟ་བུ་ཡིན་པའི་ཕྱིར། དེ་དག་ལ་ཞབས་ཞུས་འགྲུབ་པའི་རེ་བས་བཀའ་འབུམ་ལས་ཟུར་དུ་དེབ་གཟུགས་སུ་པར་བསྐྲུན་ཞུས་ལགས་པ་དང༌།

ལྷག་པར་སི་ཏུ་ཆོས་ཀྱི་འབྱུང་གནས་ཀྱིས་ཕྱག་བསྟར་གནང་བའི་གསེར་ཕྲེང་གི་ཞལ་ཐང་ཀུན་གྱི་འདྲེན་བྱེད་དུ་གྱུར་པ་ཙམ་གྱིས་ཡིད་ཀྱི་བརྟན་པ་དབང་མེད་དུ་འཕྲོག་པ་ཞིག་བཞུགས་པ་ཀར་ཤོད་ལྷ་བྲིས་པ་རྣམས་ཀྱིས་ག་ཤོག་གི་ལམ་ནས་དཔེ་བཤུས་བྱས་པ་ཞིག སངས་རྒྱས་མཉན་པ་སྐུ་ཕྲེང་དགུ་པ་བོད་ནས་བྲོས་ཕེབས་སྐབས་སྐུ་ངལ་ལ་མ་འཛེམ་པར་གདན་འདྲེན་ཞུས་ནས་རུམ་བཏེག་བཤད་སྒྲུབ་ཆོས་འཁོར་གླིང་ལ་ཕུལ་བ་དེ་ཉིད། ཕྱིས་སུ་རྒྱལ་བའི་དབང་པོ་རང་བྱུང་རིག་པའི་རྡོ་རྗེས་རྒྱ་བལ་སོགས་སུ་བསྟན་པའི་མེ་རོ་གསོ་བའི་ཕྲིན་ལས་བསྐྱང་བའི་སྐབས། སི་ཏུ་ཆོས་འབྱུང་ལས་ཕྱིས་སུ་བྱོན་པའི་གསེར་ཕྲེང་ན་རིམ་གྱི་ཞལ་ཐང་ཁ་བསྐང་བའི་ཚེ། ཟུར་མང་ལྷ་བྲིས་བཀྲ་རྒྱལ་ནས་བསྟན་པ་ལ་ཕན་པའི་ལྷག་བསམ་ཁོ་ནས་ཁ་བསྐང་གི་ཞལ་ཐང་ཆ་ཚང་བྲིས་ནས་ཕུལ་བ་བཅས་བཞུགས་ཡོད་ཀྱང༌། ཁ་ཤས་ཀྱིས་ལྷ་ངོ་ཇི་བཞིན་མི་མཁྱེན་པ་དང༌། ཡང་གཙོ་བོ་ཙམ་ངོས་ཟིན་ཀྱང༌། འཁོར་རྣམས་ཞལ་མི་འཚོ་བ་སོགས་ཡོད་པ་རྣམས་ལ་ཕན་པའི་ཆེད་དུ། རྣམ་ཐར་དང་ཞལ་ཐང་ལྷན་དུ་བཞུགས་པ་འདི་ཉིད་པར་བསྐྲུན་ཞུ་སྐབས། རྡོར་སློབ་བསྟན་དགའ་རིན་པོ་ཆེས་གསེར་ཕྲེང་ཞལ་ཐང་གཙོ་འཁོར་ཡོངས་རྫོགས་ཀྱི་མཚན་བྱང་གཅེས་ཉར་གནང་བ་གཡར་པོ་བཀའ་དྲིན་བྱུང་བས་ཐུགས་རྗེ་ཆེ་ཞུ་རྒྱུ་དང༌། རང་སློབ་ནུབ་རིའི་གྲྭ་ལྷ་བྲིས་པ་ཀརྨ་དགྲ་འདུལ་གྱིས་ཨང་གི་དང་མཚན་བྱང་བྲིས་ཡུལ། རི་མོ་བྲིས་ཤིང༌། བཤད་གྲྭའི་དཔེ་ཁྲིད་པ་ཚེ་རིང་གིས་གང་སྤྱིར་གྲ་འགྲིགས་གནང་བ་དང༌། ཐེ་ཝན་དུ་བཞུགས་པའི་རང་དགོན་གྱི་བླ་མ་ཀརྨ་ཚེ་དབང་གིས་པར་བསྐྲུན་གྱི་སྦྱིན་བདག་གནང་བ་བཅས་ཀྱི་མཐུན་རྐྱེན་ལ་བརྟེན་ནས་དེབ་འདི་པར་བསྐྲུན་ཞུས་ཐུབ་པ་ལ་ཐུགས་རྗེ་ཆེ་ཞུ་རྒྱུ་དང༌། ད་ལམ་རིག་མཛོད་དུ་བཅུག་སྐབས་ཉམས་མྱོང་དམན་པ་སོགས་ཀྱིས་ཞན་ཆ་བྱུང་བ་ཁག་མཁས་དབང་རྣམས་ལ་བཤགས་ཤིང༌། བཀའ་བསླབ་སོགས་ལྷུག་སྩོལ་བཀའ་དྲིན་ཞུ།

ཁྲ་འགུ་སྤྲུལ་མིང་པས།