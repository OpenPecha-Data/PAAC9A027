སོག་དབོན་རིན་ཆེན་བཟང་པོའི་ལོ་རྒྱུས།

༄༅། །དེ་རྣམས་ལས་བཀའ་བརྒྱུད་གསེར་གྱི་ཕྲེང་བའི་གྲལ་ལ་བཞུགས་པ་ནི་སོག་དབོན་རིན་ཆེན་བཟང་པོ་སྟེ། སོག་ཟམ་ཁར་འབྲོང་བུ་གོའི་ཤྲི་ཆེན་པོའི་གདུང་རིགས་སུ་འཁྲུངས། དཔལ་ལྡན་གསང་ཕུར་སྡེ་སྣོད་ཐམས་ཅད་བྱང་བར་མཛད་དེ་ཐོག་མར་བཀའ་བཞིའི་གྲྭ་སྐོར་མཛད་པས་བཀའ་བཞི་པར་གྲགས། མདོ་སྔགས་ཀྱི་གཞུང་ལུགས་མཐའ་དག་ལ་འཆད་རྩོད་རྩོམ་པ་ལ་ཟླ་མེད་པས་མཚན་རིག་པའི་རལ་གྲིར་གསོལ། རྗེ་ཡི་བྱིན་རླབས་མཐའ་དག་ཞུགས་ཏེ་སྤང་རྟོགས་ཀྱི་ཡོན་ཏན་ཐམས་ཅད་རྫོགས་ནས་རྗེ་དོན་ལྡན་ཞབས་ཀྱི་ཡོངས་འཛིན་མཛད་ཅིང༌། བསྟོད་པ་ཐང་སྐུ་མཛད་ཕྱིར་ཁ་བྱང་བརྒྱ་རྩ་བརྒྱད་པ་གཅིག་མཛད་པ་རྗེ་དཔའ་བོས་དཔེ་མ་རྙེད་ཅིང༌། རྙེད་ན་བཀོད་པར་བྱ་གསུངས་པ་དེ་འདིར་བཀོད་པར་བྱ་སྟེ། བླ་མ་རིན་པོ་ཆེའི་རྣམ་ཐར་རེའུ་མིག་ཏུ་བཀོད་པ་ནི། རྣལ་འབྱོར་གྱི་དབང་ཕྱུག་ཤེས་རབ་རྡོ་རྗེ་ཞེས་བྱ་བར་གྱུར་པ། ༡ རས་ཆུང་རྡོ་རྗེ་གྲགས་པ་ཞེས་བྱ་བར་གྱུར་པ། ༢ རྣལ་འབྱོར་གྱི་དབང་ཕྱུག་རཏྣ་རསྨིར་གྱུར་པ། ༣ སྙན་བརྒྱུད་གདམས་པའི་གཏེར་འཛིན་སཾ་ག་ལཀྵར་གྱུར་པ། ༤ མཁས་པ་ཆེན་པོ་རིན་ཆེན་ཡེ་ཤེས་སུ་གྱུར་པ། ༥ མཐའ་བྲལ་ཆོས་ཀྱི་དབྱིངས་སུ་མཉམ་པར་བཞུགས་པ། ༦ མངོན་བྱང་ལྔའི་མན་ངག་རྩལ་སྦྱངས་ཏེ་གཟུགས་སྐུར་སྣང་བ། ༧ གཞོན་ནུས་སྤྱོད་པས་མ་བཅོས་པའི་ཤེས་པ་གཏན་ལ་ཕབ་པ། ༨ བཤེས་གཉེན་པུཥྱེ་པུཥྟི་ལས་དགེ་བསྙེན་གྱི་སྡོམ་པ་ཐོབ་པ། ༩ མཁན་པོ་སངས་རྒྱས་རིན་ཆེན་གྱི་དྲུང་དུ་དགེ་ཚུལ་གྱི་སྡོམ་པ་ཐོབ་པ། ༡༠ ཆོས་རྗེ་རོལ་པའི་རྡོ་རྗེ་དང་མཇལ་ནས་ལུང་བསྟན་ཞིང་གདམས་པ་གནང་བ། ༡༡ གསང་ཕུར་མཚན་ཉིད་ཀྱི་ཆོས་རྣམས་གསན་ཞིང་མཁས་པར་སྦྱངས་པ། ༡༢ སློབ་དཔོན་རཏྣ་ཤྲཱི་ལ་སྒྲོལ་མ་ཚེ་དཔག་མེད་དང་དུས་འཁོར་གྱི་བསྐྱེད་རྫོགས་གསན་པ། ༡༣ དཀོན་མཆོག་ཚུལ་ཁྲིམས། པད་མ་སྔོན་པོ། གཞོན་ནུ་བློ་ལྡན་རྣམས་ལ་ཆོས་གསན་པ། ༡༤ བཀའ་བཞི་པ་སེང་གེ་རྒྱལ་མཚན།

བློ་གསལ་བ་རྣམས་ལ་ཆོས་གསན་པ། ༡༥ མཁན་ཆེན་རྒྱལ་མཚན་པ་ལས་བསྙེན་རྫོགས་མཛད་པ། ༡༦ བླ་མ་དེ་ཉིད་ལ་གཏུམ་ཆུང་སོགས་ཀྱི་དབང་དང་ཁྲིད་མང་དུ་གསན་པ། ༡༧ བཀའ་བཞི་པ་རཏྣ་ཤྲཱི་དང༌། མཁས་པ་ཆེན་པོ་དཀོན་མཆོག་གཞོན་ནུ་ལ་ཆོས་གསན་པ། ༡༨ སློབ་དཔོན་ཆེན་པོ་ཀུན་དགའ་བཀྲ་ཤིས་ལ་བདེ་མཆོག་སོགས་ཀྱི་དབང་དང་ལུང་མང་དུ་གསན་པ། ༡༩ བླ་མ་དོན་གྲུབ་རིན་ཆེན་ལ་བཀའ་འགྱུར་ལུང་གསན་པའི་ཚེ་བསྟོད་པ་མཛད་ཅིང་ཡུམ་ཆེན་མོར་གཟིགས་པ། ༢༠ བཀའ་དང་བསྟན་བཅོས་ཀྱི་རྣམ་བཤད་རྩོམ་པར་མཛད་པ། ༢༡ སློབ་མ་ལ་སྐལ་བ་དང་འཚམས་པར་ཆོས་འཁོར་བསྐོར་བ། ༢༢ ཨཱ་ནནྡ་བྷ་དྲ་ལ་དབང་བསྐུར་ཞུས་པའི་ཚེ། བདེ་མཆོག་མ་ཧཱ་མཱ་ཡ་འཁོར་ཆེན་སོགས་གཟིགས་པ། ༢༣ བླ་མ་བུདྡྷ་ནཱ་ཐ་ལ་དབང་བསྐུར་ཞུས་པའི་ཚེ་དགྱེས་རྡོར་དང་རྣམ་སྣང་དུ་གཟིགས་པ། ༢༤ སློབ་དཔོན་པུཎྱེ་སིདྡྷི་ལ་དབང་བསྐུར་ཞུས་པའི་ཚེ། དུས་འཁོར་དུ་གཟིགས་པ། ༢༥ བླ་མ་བུདྷ་ཤྲི་ལ་ཆོས་གསན་པའི་ཚེ། མགོན་པོ་ཕྱག་དྲུག་པར་ཞལ་གཟིགས་པ། ༢༦ མཁན་བསོད་ནམས་བཟང་པོ་ལ་དབང་དང་ལུང་གསན་པའི་ཚེ། བཅུ་གཅིག་ཞལ་སོགས་གཟིགས་པ། ༢༧ སློབ་དཔོན་ཆེན་པོ་ཛྙན་ཤྲཱི་ལ་དབང་བསྐུར་གསན་པའི་ཚེ། བདེ་མཆོག་གཟིགས་པ། ༢༨ རྡོ་རྗེ་འཛིན་པ་བཀྲ་ཤིས་རྒྱལ་མཚན་ལ་ཆོས་གསན་པའི་ཚེ། རྒྱལ་བ་རྒྱ་མཚོ་ལྷ་ལྔ་གཟིགས་པ། ༢༩ རྫོགས་ཆེན་བསྒོམ་པའི་ཚེ་རྡོ་རྗེ་ལུ་གུ་རྒྱུད་ཀྱི་ནང་དུ་རྒྱལ་བ་ཞི་ཁྲོའི་དཀྱིལ་འཁོར་གཟིགས་པ། ༣༠ དྷརྨ་དྷྭ་ཛ་ལ་དབང་བསྐུར་ཞུས་པའི་ཚེ་བདེ་མཆོག་ལྷན་སྐྱེས་གཟིགས་པ། ༣༡ ཨཱ་ནནྡ་མ་ཏི་ལ་ཆོས་གསན་པའི་ཚེ། ཡི་དམ་དང་ཆོས་སྐྱོང་གཟིགས་པ། ༣༢ ཆོས་རྗེ་དེ་བཞིན་གཤེགས་པའི་དྲུང་དུ་དབང་ཁྲིད་གསན་པའི་ཚེ་ཡི་དམ་ཆོས་སྐྱོང་དུ་མའི་ཞལ་གཟིགས་པ། ༣༣ དུས་ཕྱིས་རྟོགས་ལྡན་པ་ལ་ཆོས་གསན་པའི་ཚེ་པདྨ་རྒྱལ་པོ་ཞལ་གཟིགས་པ། ༣༤ གནད་ཀྱི་གདམས་པ་ཉམས་སུ་བཞེས་པས་སྒྲིབ་པ་ཟད་འོད་གསལ་གདོད་མའི་རྒྱལ་བ་མངོན་དུ་མཛད་པ།

༣༥ ཐང་སྐུ་པོ་ཏི་རྡོ་དྲིལ་གཏད་དེ་རྡོ་རྗེ་སློབ་དཔོན་དུ་དབང་བསྐུར་ཞིང་ལུང་བསྟན་པ། ༣༦ ཚིག་ཉུང་ལ་དོན་རྒྱ་ཆེ་བའི་ཆོས་གསུངས་པའི་ཚེ། བླ་མ་རྡོ་རྗེ་འཆང་དུ་གཟིགས་པ། ༣༧ ཆོས་རྗེ་དེ་བཞིན་གཤེགས་པ་གཤེགས་ནས་གསོལ་བ་བཏབས་པས་མདུན་དུ་བྱོན་ནས་ངོ་སྤྲོད་གསུངས་པ། ༣༨ སོག་ཏུ་ཆོས་རྗེའི་སྐུ་འབག་རྒྱལ་བའི་དཀྱིལ་འཁོར་དུ་གཟིགས་ཏེ་བསྟོད་པ་མཛད་པ། ༣༩ དེར་མཚན་མོ་དང་པོའི་ཐུན་ལ་ཆོས་རྗེའི་ཕྱག་གིས་ཅོད་པན་འཆིང་བ་གཟིགས་པ། ༤༠ ཀརྨར་སློབ་དཔོན་སེང་གེ་བཟང་པོ་དང༌། བློ་ལྡན་ཤེས་རབ་གཟིགས་ཏེ་བརྒྱུད་པའི་བསྟོད་པ་མཛད་པ། ༤༡ དེར་འཇམ་དབྱངས་ཀྱིས་ཚད་མའི་བཀའ་གནད་དཀྲོལ་ཏེ་བསྟོད་པ་མཛད་པ། ༤༢ རྣམ་ཐོས་ཀྱི་རི་བོར་ཚེ་དཔག་མེད་བརྒྱུད་པའི་བླ་མས་བསྐོར་བ་གཟིགས་ནས་གསོལ་བ་བཏབ་པ། ༤༣ ཉམས་སྣང་ལ་རང་བྱུང་བའི་བཀའ་གནང་ཐོབ་ནས་གསུང་སྒྲོས་རྣམས་ལ་རྒྱས་འགྲེལ་མཛད་པ། ༤༤ སྐལ་པར་ལྡན་པའི་སློབ་མ་རྣམས་ལ་དབང་བསྐུར་ཞིང་རྒྱུད་བསྟན་པ། ༤༥ གདུལ་བྱའི་དབང་པོ་དང་འཚམས་པར་ཆོས་ཀྱི་འཁོར་ལོ་བསྐོར་བ། ༤༦ ཐོ་རངས་ཀྱི་ཚེ་མི་གཡོ་བ་གཟིགས་ནས་བསྟོད་པ་མཛད་པ། ༤༧ རྒྱ་མཚོ་སྒང་དུ་རྡོར་དབྱིངས་མཛད་པའི་ཚེ་སྒྲོལ་མ་དང་མི་འཁྲུགས་པ་སོགས་གཟིགས་པ། ༤༨ ཙཱ་རི་ཏྲར་གསང་བདག་སོགས་གཟིགས་ནས་སློབ་མ་ལ་བསྟན་པ། ༤༩ སྟག་ཁྲོམ་དུ་གཏོར་མ་ཕུལ་བའི་ཚེ་སྤྲིན་གསེབ་ཏུ་མགོན་པོ་གཟིགས་པ། ༥༠ རྣམ་ཐོས་ཀྱི་རི་བོར་ཆོས་སྐྱོང་གི་ཐང་སྐུ་ལ་རབ་གནས་མཛད་པས་ཕྱག་ནས་བཟུང་བ། ༥༡ ནགས་ཕུར་དགུན་གྱི་ཚེ་ཕྱོགས་བཅུའི་སངས་རྒྱས་གཟིགས་པ། ༥༢ བསྙུན་པའི་ཚེ་སྤྲིན་གྱི་ནང་ནས་བརྐྱང་པའི་ལག་པས་བདུད་རྩི་ཐོད་པ་གང་སྤྱི་བོར་བླུགས་པ། ༥༣ རྨང་ལམ་དུ་བདེ་བ་ཅན་གྱི་ཞིང་སྦྱོང་མཛད་པས་གསལ་བར་གཟིགས་པ། ༥༤ མི་ཕམ་རྒྱལ་བའི་གནས་དགའ་ལྡན་གྱི་ཞིང་སྦྱོང་མཛད་པ། ༥༥ ཤམྦྷ་ལའི་བཀོད་པ་གཟིགས་ཤིང་རིགས་ལྡན་ལ་ཆོས་གསན་པ། ༥༦ ལྕང་ལོ་ཅན་གྱི་བཀོད་པ་གསལ་བར་གཟིགས་པ།

༥༧ གཞོན་ནུ་མ་བཞིས་འདོ་ལིས་བཏེག་ནས་ཨོ་རྒྱན་དུ་བྱོན་ཏེ་ཀམ་པ་ལ་ལ་གདམས་པ་ཐོབ་པ། ༥༨ སོག་ཏུ་འཕགས་པ་བྱམས་པས་ཆོས་སྟོན་པ་གཟིགས་ནས་ཕ་རོལ་ཏུ་ཕྱིན་པའི་རྣམ་འགྲེལ་མཛད་པ། ༥༩ དེར་རྨང་ལམ་དུ་མཚོ་སྐྱེས་རྡོ་རྗེས་བྱིན་གྱིས་བརླབས་ཤིང་གནང་བ་ཐོབ་ནས་ཀྱཻ་རྡོར་གྱི་རྣམ་འགྲེལ་མཛད་པ། ༦༠ ཀརྨ་པའི་རྣལ་འབྱོར་བསྒོམས་པའི་ཚེ་སྐུའི་བཀོད་པ་དུ་མ་གཟིགས་ནས་བསྔགས་པ་བརྗོད་པ། ༦༡ མཉེལ་བའི་ཚེ་མཇའ་འོད་རྩེ་མོ་ལྔ་པ་གཟིམ་ཁང་ལ་ཟུག་པ་དང༌། ས་གཡོ་བ་ལ་སོགས་པ་ཆོ་འཕྲུལ་བསྟན་པ། ༦༢ སློབ་དཔོན་པདྨ་འབྱུང་གནས་མཁའ་འགྲོ་མ་གཉིས་ཀྱིས་སྟན་འདེགས་པ་གཟིགས་པ། ༦༣ འོད་གསལ་ཆོས་ཀྱི་དབྱིངས་སུ་སྤྲུལ་བའི་སྐུའི་སྣང་བ་བསྡུ་བའི་བཀོད་པ་བསྟན་པ། ༦༤ སྐུ་གདུང་སྦྱངས་ནས་རིང་བསྲེལ་དང་ལྷའི་སྐུ་མང་པོ་སྤྲུལ་བ། ༦༥ སྨོན་ལམ་གྱི་མཐུས་བདེ་བ་ཅན་དུ་གཤེགས་པ། ༦༦ བྱང་ཕྱོགས་ཀྱི་རྒྱུད་དུ་རྡོ་རྗེ་ཐེག་པ་གྲུབ་པའི་རྣལ་འབྱོར་པས་འགྲོ་བ་འདྲེན་པ། ༦༧ ཀོ་ས་ལར་རིག་གནས་རྣམས་ལ་མཁས་པའི་མཆོག་ཏུ་གྱུར་པ། ༦༨ ཁྲི་བརྟན་དུ་ས་སྐྱོང་གི་ཚུལ་གྱིས་སེམས་ཀྱི་དོན་མཛད་པ། ༦༩ མ་ཁའི་ཡུལ་གྱི་ལོག་པར་ལྟ་བ་རྣམས་ཡང་དག་པའི་ལམ་ལ་འགོད་པ། ༧༠ ཀཱརྟི་ཀ་ན་གདུལ་བྱ་ལྷག་མའི་དོན་དུ་རྣལ་འབྱོར་པ་གཅིག་ཏུ་གྱུར་པ། ༧༡ གངས་རིའི་རྒྱུད་དུ་འོང་ཞིང་ཆོས་བསྟན་པས་སེམས་ཅན་དུ་མ་སྨིན་པར་མཛད་པའོ། ༧༢ །བླ་མ་རིན་པོ་ཆེ་རཏྣ་བྷ་དྲའི་རྣམ་པར་ཐར་པ་ཀརྨ་པས་བསྡུས་པའོ།། 