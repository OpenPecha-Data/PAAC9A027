ཞྭ་དམར་སྐུ་ཕྲེང་ལྔ་པ་

དཀོན་མཆོག་ཡན་ལག་གི་ལོ་རྒྱུས། ༄༅། །དེ་ནས་ཞྭ་དམར་ཅོད་པན་འཛིན་པ་ལྔ་པ་ནི། དཔལ་མཁའ་སྤྱོད་དབང་པོས་མ་འོངས་རང་གི་སྐྱེ་བ་ལུང་བསྟན་པར། ས་ཚིགས་ཀྱི་དབང་དུ་བྱས་པའི་མཐར་སྤྱོད་པ་ནོར་འཛིན་སྐྱོང་བའི་བུར་འགྱུར་ཞེས་དང༌། རྒྱལ་དབང་ཆོས་གྲགས་རྒྱ་མཚོས་སྤྱན་སྔ་རིན་པོ་ཆེ་ཉིད་ལ། གདུལ་བྱ་ལྷག་མའི་དོན་དུ་ཁྱོད་ཉིད་ནི།། ཤར་ཕྱོགས་ཀོང་པོའི་ཡུལ་དུ་འགྲོ་བར་གྱིས།། ཞེས་བཀའ་སྩལ་པ་དང༌། རྗེ་ཉིད་ཀྱིས་ཀྱང༌། ཀླ་ཀློ་འདུ་ཞིང་མཆོད་རྟེན་ཡོད་པའི་སར།། སྐྱེས་ནས་རིག་གནས་མ་བསླབ་ཤེས་པར་འགྱུར།། ཞེས་སྔོན་ནས་གང་དུ་སྤྲུལ་པའི་སྐུ་ཕྱི་མ་སྟོན་པའི་གནས་དང་རང་གི་མཚན་ཉིད་གསུངས་པ་ལྟར། རྗེ་མི་བསྐྱོད་རྡོ་རྗེའི་དྲུང་དུ་ཞུ་ཕྲིན་ཕུལ་བར་ཡང༌། དྭགས་ཀོང་གི་མཚམས་སུ་མཇལ་བར་སྨོན། །ཞེས་དང༌། ལ་བླ་མ་གྲགས་པ་འོད་ཟེར་བ་གྲོགས་མཆེད་ལ། ངེད་རང་སྒར་ཆེན་མཇལ་འཕྲད་དྭགས་ཀོང་གི་མཚམས་སམ། ཀོང་པོའི་ཁ་སྟོད་ཙམ་དུ་ཡོང་བ་བྱེད་གསུངས་ཤིང༌། རྐྱེན་ནས་རྒྱལ་པོ་མཚན་ལྡན་གྱིས་མཇལ་དུ་ཡོང་བར་བརྩམས་པ་ལ། ཁྱེད་རང་ཡར་མ་འོང༌། ངེད་མྱུར་དུ་ཀོང་ཕྱོགས་སུ་འོང་བས། ངེད་རང་འཕྲད་པར་ཡོང་གསུང་བའི་བཀའ་ཤོག་སྩལ་བ་ལྟར། གནས་མཆོག་དཔལ་གྱི་ཙཱ་རི་ཏྲ་ཡེ་ཤེས་ཀྱི་འཁོར་ལོའི་འདབས། ཕུ་ན་ཀླ་ཀློ་འདུ་བའི་ཚོང་དུས་ཡོད་ཅིང༌། རྗེ་བཙུན་སྒམ་པོའི་ཚེམས་ཀྱི་མཆོད་རྟེན་བཞུགས་པའི་ཉེ་ཆར་ཀོང་པོའི་ས་སྟོད་རྐྱེན་ཞོལ་མོ་ཆེའི་དགའ་ལྡན་ཁང་གསར་དུ་རིགས་རུས་ཕུན་སུམ་ཚོགས་པ་བོད་རྗེ་ལྷ་གཅིག་གི་གདུང་རིགས་ཡབ་རྒྱལ་པོ་མཚན་ལྡན་དང༌། ཡུམ་བསོད་ནམས་སྒྲོལ་མ་གཉིས་ཀྱི་སྲས་སུ་ཉིང་མཚམས་སྦྱོར་བའི་སྤྲུལ་པའི་རོལ་གར་འཛིན་པར་མཛད་དེ། དེའི་ཚེ་ཆོས་རྗེ་གོང་མའི་ཐུགས་རྗེ་ཁྱབ་པའི་རྣལ་འབྱོར་པ་འགའ་ཞིག་གིས་ཀྱང་ལྟས་བཟང་གི་སྣང་བ་གཟིགས། ཡུམ་གྱི་མནལ་ལམ་དུ་ཟླ་བ་ལག་པས་བཟུང་བ་དང༌། ངུར་སྨྲིག་གི་བླ་གོས་འཆང་བའི་དགེ་སྦྱོང་ཞི་ཞིང་དུལ་བ་ནང་དུ་སྤྱན་དྲངས་པ་ལ་སོགས་པ་སྡིག་སྒྲིབ་དག་པའི་མཚན་མ་དུ་མ་བྱུང་ཞིང༌།

ཡུམ་གྱི་ལྟོ་ནས་ཡིག་དྲུག་གི་སྒྲ་གྲགས་པ་གཞན་གྱིས་ཐོས་པ་དང༌། ཡུལ་དུ་ཕན་པའི་ཆུ་གློ་བུར་དུ་རྡོལ་བ་དང༌། དགུན་ཀར་མེ་ཏོག་སྐྱེས་པ་དང༌། གཞན་ཡང་ངོ་མཚར་བའི་ལྟས་དཔག་ཏུ་མེད་པ་བྱུང༌། དེ་ནས་ཤིང་མོ་བྱའི་ལོ་ཁྲུམས་ཟླའི་ཚེས་བཅུའི་ཐོ་རངས་ལྟས་བཟང་དང་བཅས་སྐུ་བལྟམས་ཏེ། དེ་མ་ཐག་ཡུམ་ལ་གཟིགས་ཤིང་བཞད་མོ་མཛད། དེ་ནས་མདུན་ན་མར་མེ་ཡོད་པ་ལ་གཟིགས་ཏེ་ཞལ་འཛུམ་མཛད་པ་དང༌། བལྟམས་ནས་ཞག་གཉིས་གསུམ་ཙམ་སོང་བ་ན་མི་གཞན་དང་ཡབ་ཡུམ་སོགས་མ་ནོར་བར་མཁྱེན་ཅིང༌། དེ་ནས་བཟུང་བྱིས་པ་ཆུང་ངུའི་རྣམ་འགྱུར་མི་མངའ་བར་སྐུ་ཆེན་པོའི་ངང་ཚུལ་ལྟ་བུའི་ལྷུན་ཆགས་པ་དང༌། ཉེ་འཁོར་དུ་ཤ་ཆང་གི་དྲི་ཙམ་བྱུང་བ་ལའང་མི་མཉེས་པའི་ཚུལ་དང༌། ཕྱག་གཡོན་པར་ཕྱག་ཕྲེང་གི་རྗེས་གསལ་པོར་སྣང་བ་མཐོང་བས་ཀུན་ཡ་མཚན་དུ་གྱུར་ཏེ། ཡབ་ཡུམ་ལ་སོགས་ཉེ་འཁོར་རྣམས་ཀྱིས་ངེད་ཀྱི་སྲས་འདི་ཤིན་ཏུ་ཡ་མཚན་པ་གཅིག་སྣང་བས་རྗེ་ཀརྨ་པ་ལ་ཕུལ་ཏེ་ཆོས་བྱེད་དུ་འཇུག་ཅེས་གྲོས་ཐག་བཅད་ནས་མཚན་ཡང་ཟླ་བ་ཆོས་སྐྱེས་སུ་གསོལ། དེ་ནས་ཟླ་ངོ་ལྔ་ཙམ་ལོན་པ་ན་ཡབ་ཀྱིས་མཚན་ནས་བོས་པ་ལ། ཨ་ཨཱ་ཞེས་གདངས་རིང་པོས་གསུང་ལན་བྱོན་ཞིང༌། དེ་ཕྱིན་མཚན་ནས་ནམ་བོས་གསུང་ལན་འབྱོན་པ་དང༌། གར་བཞུགས་སུ་དྲི་བཟང་གི་ངད་རྟག་པར་ལྡང་ཞིང་ཕལ་ཆེར་སྐུ་དྲང་པོར་བསྲངས་ཏེ་བཞུགས་པ་སོགས་ངོ་མཚར་གྱི་མཛད་པ་བགྲང་དུ་མེད། དེ་སྐབས་དཔལ་ཀརྨ་པ་མཚུངས་མེད་མི་བསྐྱོད་ཞབས་ཀོང་ཡུལ་རྣམ་ཐོས་རིར་བཞུགས་པ་ཉང་ཁ་བ་རྣམས་སྤྱན་འདྲེན་ཞུས་པར། རྗེའི་ཞལ་ནས་ངེད་རང་ཆོས་མའི་ཕྱོགས་སུ་འགྲོ་དགོས་པ་ཡོང་གསུངས་པའི་ཞག་འགའ་ན་འོར་ཤོད་དུ་སྡེ་འཁྲུགས་ལྡང་བའི་བསྡུམ་ལ་སྤྱན་འདྲེན་བྱུང་བས། སྒར་པས་ཉང་ཁར་ཕེབས་དགོས་ཚུལ་ཞུས་ཀྱང༌། ད་ལོ་ཆོས་མའི་ཕྱོགས་སུ་འགྲོ་བ་ལ་དོན་ཆེར་ཡོད་གསུངས་ནས་ཐག་བཅད་དེ་ཆོས་མའི་ཕྱོགས་སུ་སྒར་བཏེགས། འོར་དུ་ཕེབས་ཏེ།

དེར་ཉིན་གཅིག་དྲུང་ན་སངས་རྒྱས་དཔལ་གྲུབ་པ་གཅིག་པོ་ཡོད་པ་ལ། སྤྱན་སྔ་རིན་པོ་ཆེའི་སྐུའི་སྐྱེ་སྤྲུལ་ཉེ་སྐོར་ཞིག་ལ་ཡོད་པ་ཚོལ་དུུ་ཕྱིན་ན་རྙེད་འོང་གསུངས་པར། བཤེས་གཉེན་པས། སྐུའི་སྐྱེ་བ་ཡོད་ན་གསུངས་གསལ་པོར་འབྱོན་ཨེ་ཡོང་ཞུས་པས། ད་ལྟ་སྙིགས་མའི་དུས་དབང་ལས་གསུང་གསལ་པོར་འབྱོན་པ་རང་དཀའ་ཨེ་ཤེས་གསུངས་པ་དང༌། ཡང་ཉིན་གཅིག་བ་ཡོ་བླ་མ་དང༌། ཟུར་རི་གདོང་སློབ་དཔོན་ཆོས་མཛད་པ་སོགས་སྡེབ་གཅིག་ཡོད་པར་རྐྱེན་ཕྱོགས་སུ་ཕྱག་མཛུབ་གཏད་ནས། རྐྱེན་ལུང་པ་ཕྱིན་གྱི་ཉེ་སྐོར་ཞིག་ན་སྤྱན་སྔ་རིན་པོ་ཆེའི་སྐུ་སྐྱེ་ཡོད། དེ་ཚོལ་བར་བ་ཡོ་བླ་མ་ཁྱོད་རྐྱེན་བ་ཡོ་འོར་ཤོད་སོགས་དབུས་རི་འདི་ལ་བསྐོར་བ་གཅིག་གྱིས་ལ་ཚོལ་དང་རྙེད་འོང༌། གསུངས་པ་ལ། བླ་མས། བུ་ཆུང་རྣམས་ལ་དྲིས་པས་ནི་མི་གོ་ཚུར་བཤད་ནི་མི་ཤེས་ཞུས་པར། འོ་ན་བ་ཡོ་ནས་ཉིན་ལམ་གཅིག་གི་སར་སོང་དང་སྐུ་སྐྱེ་རྙེད་འོང་གསུངས་ཀྱང་བླ་མས་སྐུ་རྩེད་འདྲ་བ་གཅིག་ཏུ་གོ་བ་ལས་དང་ལེན་མ་བྱུང་བར་སྣང༌། གཞན་ཡང་དེ་དག་སྐབས་རྗེ་ཞྭ་དམར་ན་རིམ་གོང་མ་ཀུན་གྱི་རྣམ་ཐར་ལས་བརྩམ་པའི་གསུང་གླེང་གིས་དུས་འདའ་བ་ཞིག་བྱུང་ཞིང༌། དེ་ནས་སྒར་ཆེན་ཙཱ་རི་བཀྲ་ཤིས་ལྗོངས་ཀྱི་གནས་གཟིགས་སུ་ཕེབས་ཚེ་རྐྱེན་ནས་ཡབ་རྒྱལ་པོ་མཚན་ལྡན་དཔོན་གཡོག་མཇལ་དུ་བྱུང་བ་ལ། རྗེའི་ཞལ་ནས་ཁྱེད་ལ་མི་ངོ་དུ་ཡོད་ཀྱི་དྲི་རྩད་གནང་བའི་ལན་ཞུས་པར། འོ་ན་བུ་ཆུང་བ་དེ་ངེད་ལ་ཕུལ་གསུངས་པས། དེ་དྲུང་དུ་འབུལ་རྩིས་ཡིན་ཀྱང་ད་ལྟ་ཆུང་ཆུང་རང་ལས་མེད། ཆེར་སོང་ཙ་འབུལ་ཞུས་པ་ན། ད་ལྟ་ལེན་མི་ཐོང་གསུངས་པར། རྒྱལ་པོས་ད་ལྟ་ལེན་ཐུབ་པ་མེད་བྱིས་པ་མ་སྨིན་པ་ཆུང་ངུ་ཡིན་པས་ལམ་དུ་དཀའ་བ་དང་མ་ལ་ནུ་བཞིན་པའང་ཡིན་ཞུས་པས། མ་དང་ལྷན་ཅིག་ཏུ་བོས་ཤོག་གསུངས་ནས། འབོད་དུ་བཏང༌། རྗེའི་ཞལ་ནས་ད་ནི་ཞྭ་དམར་ཅོད་པན་འཛིན་པ་སྤྱན་སྔ་བ་རང་རེ་ཅན་དུ་མྱུར་དུ་འབྱོན་ཡང་ཡང་གསུངས་ཤིང་དགྱེས་པའི་རྣམ་འགྱུར་དུ་མ་མཛད།

དེ་ནས་སྒར་པ་བ་ཡོར་བཞུགས་པ་དེར་ཚེས་བཅོ་ལྔའི་སྔ་དྲོ་ཡབ་རྒྱལ་པོས་སྤྲུལ་པའི་སྐུ་སྤྱན་དྲངས་ཏེ་རྗེའི་དྲུང་དུ་བྱོན་པ་གཟིམ་ཡོལ་གྱི་ནང་དུ་ཕེབས་མ་ཐག་སྤྲུལ་པའི་སྐུ་སྤྱན་གཞན་དུ་མི་ཡོལ་བར་ཤིན་ཏུ་དད་པའི་ཚུལ་གྱིས་རྗེ་ཉིད་ལ་གཟིགས། རྗེ་ཐམས་ཅད་མཁྱེན་པ་ཉིད་ནས་ཀྱང་སྤྲུལ་པའི་སྐུ་དེ་ལ་རབ་ཏུ་གཟིགས་ཤིང་ཞལ་འཛུམ་བག་དང་བཅས་གསུང་ཤུགས་ཆུང་ངུས། དཔལ་མཁའ་སྤྱོད་དབང་པོ་ཁོང་ད་ནི་ཚུལ་འདི་ལྟ་བུ་ཞིག་མཛད་ནས་ཕེབས་བྱུང༌། ལར་ས་ལ་བཞུགས་པའི་སེམས་དཔའ་རྣམས་ཀྱང་ལུས་རྟེན་བཞིན་མཛད་ནས་ཕེབས་པ་མཚར་ཆེ་ཨང་གསུངས་ནས་ཐུགས་ཤིན་ཏུ་དགྱེས་པ་དང་ཅུང་ཟད་སྐྱོ་བའི་ཚུལ་ ཡང་མཛད། དེ་ནས་སྤྲུལ་པའི་སྐུ་ཉིད་ཡབ་ཀྱི་པང་ན་བཞུགས་བཞིན་གཟིམ་གུར་གྱི་མཐའ་དབུས་ཚང་མར་དལ་བུས་གཟིགས་ཤིང༌། རྟེན་སྒམ་གཉིས་ལ་ཡུན་རིང་གཟིགས་ནས་སླར་རྗེ་ཉིད་ལ་རྩེ་གཅིག་ཏུ་གཟིགས་ཏེ་དགྱེས་པའི་རྣམ་འགྱུར་དུ་མ་མཛད། དེའི་ཚེ་རྗེའི་ཞལ་ནས། བུ་ཆུང་འདི་བསྐལ་པ་དཔག་ཏུ་མེད་པའི་དུས་ནས་ཚོགས་གཉིས་རྒྱ་ཆེན་པོ་བསགས་པ་ཡིན་པས། འདིའི་མིང་དཀོན་མཆོག་ཡན་ལག་ཅེས་བྱ་བ་ཡིན་ནོ་ཞེས་མཚན་གསོལ་ཞིང༌། དབུ་སྐྲ་གཙུག་ཕུད་གཞན་གྱིས་བྲེགས་པར་བརྩམས་པ་ན་སྤྲུལ་པའི་སྐུ་མི་དགྱེས་པའི་རྣམ་པ་བསྟན་པས་རྗེ་ཉིད་ཀྱི་ཕྱག་གིས་བྲེགས་པ་གནང་བས་དེའི་མོད་ལ་དབུ་སྐྲ་རང་བྱིར་སྤུ་གྲིས་བཞར་བ་བཞིན་སོང་བར། དེ་མ་ཐག་གཡས་འཁྱིལ་དུ་འོད་དང་ལྡན་པར་སྐྱེས་པ་དྲུང་ན་ཡོད་པ་དག་གིས་ཀྱང་མངོན་སུམ་མཐོང་བས་ཡ་མཚན་དུ་གྱུར། དེ་ནས་སྐྱབས་འགྲོ་དང་ཐུགས་རྗེ་ཆེན་པོའི་སྒོམ་བཟླས་ཀྱི་བཀའ་དྲིན་ཀྱང་སྩལ་ཏེ། སྤྲུལ་སྐུའི་ན་བཟར་རྗེ་ཉིད་ཀྱི་སྐུ་གཟན་བཞེས་འཕྲོ་གཅིག་གནང་ནས། ཡབ་རྒྱལ་པོར་བུ་ཆུང་འདི་རེ་ཞིག་སུས་ཀྱང་མ་ཚོར་བར་གཙང་སར་བཞུགས་འཇུག་དགོས། སྐབས་སུ་བབ་ཚེ་སྒར་ནས་སྤྱན་འདྲེན་མི་གཏོང་ཡོང༌། གསུངས་པ་ཙམ་ལས་སྤྱན་སྔ་རིན་པོ་ཆེའི་སྤྲུལ་སྐུ་ཡིན་པའི་བཀའ་གསལ་རང་མ་མཛད།

དེ་ནས་སྤྲུལ་སྐུ་ཡབ་ཡུམ་འཁོར་བཅས་རྐྱེན་དུ་ཕེབས་ཤིང༌། སླར་དགུང་ལོ་གཉིས་ཀྱི་ངོ་མཐོང་ཙམ་བཞེས་ཚེ་སྒར་པ་ཕྲག་གི་ཟུར་རི་གདོང་དུ་བཞུགས་སྐབས། རྐྱེན་དུ་ཡབ་རྒྱལ་པོར་དཀོན་མཆོག་ཡན་ལག་སྒར་དུ་སྐྱོལ། བརྟག་པ་ཞིག་བྱ་དགོས་གསུངས་པའི་བཀའ་ཤོག་མི་སྣ་གནང་ནས། བཀའ་ཤོག་དང་བཀའ་ལུང་གི་སྒྲོས་གསན་མ་ཐག་སྤྲུལ་པའི་སྐུ་ཤིན་ཏུ་དགྱེས་པས་ཡབ་ཡུམ་གྱི་མདུན་དུ་བཞད་མོ་ཆེན་པོ་མཛད་ཅིང༌། སྒར་དུ་ཕེབས་སྤྲོ་པའི་ཉམས་སྣ་ཚོགས་མཛད། དེ་ནས་ཡབ་ཡུམ་མཆེད་ཟླ་སྐུ་འཁོར་ཤས་ཅིག་དང་བཅས་ཕེབས་ཏེ། ལམ་དུ་རྗེ་ཆོས་དཔལ་ཡེ་ཤེས་ཀྱི་དབོན་གྱི་ཁང་པར་བཞུགས་པ་ན་དེར་སྤྱན་སྔ་རིན་པོ་ཆེ་སྔོན་ཕེབས་དུས་ཀྱི་གསོལ་ཐབ་ཡོད་པའི་ཁང་པར་ཕྱག་མཛུབ་གཏད་ཏེ། ཇ་བསྐོལ་གསུངས་པའི་བརྡའ་དང༌། སྒ་མ་མོ་གར་ཡོད་སྒར་པ་གར་བཞུགས་སོགས་ཞུས་པར་སོ་སོའི་ཕྱོགས་སུ་ཕྱག་མཛུབ་གཏད་ནས་འདི་ན་ཡོད་ཀྱི་བརྡའ་སོགས་མཛད། དེ་ནས་ཕག་ལོ་ཟླ་བ་ལྔ་པའི་ཚེས་བཅུ་གསུམ་གྱི་སྔ་དྲོ་རྗེའི་དྲུང་དུ་མཇལ་བ་ན་གུས་པས་ཕྱག་མང་དུ་མཛད་དེ་བྱིན་རླབས་ཞུས་ནས་བཞུགས་གདན་ལ་བཞུགས་ཏེ། དེ་ལྟར་དྲུང་དུ་སླེབ་པ་ཙམ་གྱིས་ཐུན་མོང་མ་ཡིན་པའི་དགའ་སྤྲོ་དང་མོས་གུས་སྐྱེས་ཤེས་དགུང་ལོ་བཅུ་བཞི་ཕན་གྱི་རྣམ་ཐར་རྗེ་རྒྱལ་བའི་དབང་པོ་ཉིད་ཀྱིས་མཛད་པར་ཡང་གསུངས། དེར་དྲུང་འཁོར་རྣམས་ལ་རྗེའི་ཞལ་ནས། བརྟག་པ་ལ་སོགས་པ་བྱེད་མི་དགོས་ཀྱང་དེང་སང་འདི་འདྲ་ཞིག་དར་འདུག་པས་གཞན་རྣམས་ཡིད་ཆེས་པའི་ཕྱིར་དེ་ལྟར་བྱའོ་གསུངས་ནས། ཐོག་མར་ཐེལ་དམར་བརྒྱབ་པའི་ཡི་གེ་འགའ་ཞིག་ཕྱག་ཏུ་གཏད་ནས་གཞན་རྣམས་ཚུར་ཐོང༌། ཁྱེད་རང་གི་གང་ཡིན་པ་ལོངས་གསུངས་པས། སྤྱན་སྔ་རིན་པོ་ཆེའི་ཞུ་ཡིག་ཕྱག་ཏུ་འཛིན་ནས་འབྲི་ཁུང་དང་དཔོན་ས་གོང་མ་ཆེན་པོའི་ཞུ་ཡིག་སོགས་གཞན་རྣམས་ཚུར་ཕུལ། དེ་ནས་རྡོ་རྗེ་གཅོད་པ་དང་ཕྱག་ཆེན་ལུང་སྦྱོར་གྱི་དཔེ་གཉིས་གནང་ནས་ཁྱེད་རང་གིས་བརྩམས་པ་གང་ཡིན་ཟུང་གསུངས་པས་ཕྱག་ཆེན་ལུང་སྦྱོར་འཛིན་ནས་གཟིགས་པའི་ཚུལ་མཛད།

ཡང་རྡོ་རྗེ་གཅོད་པ་དང་བོན་པོའི་དཔེ་ཞིག་གནང་ནས་ཁྱེད་ཅག་གང་ལ་མོས་པ་དེ་ཟུང་གསུངས་པས་རྡོ་རྗེ་གཅོད་པ་ཕྱག་ཏུ་འཛིན་ཅིང༌། བོན་དཔེ་བཞུགས་ཁྲིའི་འོག་ཏུ་ཕར་འཕངས། ཡང་རྗེ་རོལ་པའི་རྡོ་རྗེ་དང་དཔལ་མཁའ་སྤྱོད་པའི་སྐུ་གཉིས་གནང་ནས་ཁྱེད་རང་གི་སྐུ་གང་ཡིན་གསུངས་པས་གཉིས་ཀ་ཕྱག་ཏུ་བསྣམས་ནས་བྱིན་རླབས་ཞུ་བ་མཛད་པ་ལ། ཁྱེད་རང་གི་སྐུ་ཟུང་གསུངས་པས། མཁའ་སྤྱོད་པའི་སྐུ་ཕྱག་ཏུ་བཟུང༌། དེ་ངའི་སྐུ་ཡིན་གསུངས་པས། ཞལ་འཛུམ་འཛུམ་མཛད་ཅིང་ཤངས་ལ་ཕྱག་མཛུབ་གཏད་ནས་ང་ཡིན་གསུངས། དྲུང་གོང་མའི་གསོལ་དཔོན་ཆོས་དཔལ་རྒྱ་མཚོ་ལ་ཕྱག་གཏད་དེ་ངོས་བཟུང་བ་དང༌། ཚུལ་ཁྲིམས་དཔལ་གང་རེད་སོགས་ཞུས་པས་ངོས་བཟུང་བ་དང༌། དེ་ལ་སོགས་པ་མང་དུ་ངོས་བཟུང་བ་དང༌། རྡོ་རྗེ་དྲིལ་བུ་ལ་འདི་ཅི་རེད་གསུངས་པས། རྡོ་རྗེ་གཡས་སུ་བསྣམས་དྲིལ་བུ་གཡོན་དུ་བསྣམས་ནས་རྡོ་རྗེ་འཕྱར་ཞིང་དྲིལ་བུ་འཁྲོལ་བ་དང༌། གཞན་ཡང་ངོ་མཚར་བའི་ཁྱད་པར་དུ་མ་བསྟན་པས་དེར་འཁོད་ཀུན་ཡིད་ཆེས་ཤིང་དད་པ་ཐོབ་པར་གྱུར་ལ། དེའི་ཚེ་རྒྱལ་བའི་དབང་པོ་ཉིད་ཀྱིས་ཀྱང་བཀའ་བརྒྱུད་ཀྱི་བླ་མ་རྣམས་ཞལ་གཟིགས་ཤིང༌། བླ་མ་གཉན་རས་ཀྱི་ཞལ་ནས། རྗེ་སྤྲུལ་པའི་སྐུ་དམ་པ་འདིའི་ཚུལ་རྗེས་སུ་བསྟན་པ་ཇི་ལྟར་དུ་གསན་པ་ཡང༌། ནམ་མཁའ་དྲི་མ་མེད་པའི་མཐོང་ཉིད་དུ།། ལྷ་རྣམས་མེ་ཏོག་འཐོར་བའི་དབུས་དག་ནས།། བཀའ་བརྒྱུད་རྒྱ་མཚོའི་དཀྱིལ་འཁོར་གསལ་མཐོང་ཞིང༌།། ཁྱད་པར་གཉན་རས་སངྒྷ་ལཀྵ་ནི།། མངོན་སུམ་སྣང་སྟེ་འདི་སྐད་གསུངས་པ་ཐོས།། དཔལ་ལྡན་དུས་གསུམ་མཁྱེན་པའི་བཀའ་ཡི་སྲོལ།། ཀཾ་ཚང་བརྒྱུད་པ་རིན་ཆེན་འདི་ཉིད་ལ།། སྔགས་འཆང་རྣལ་འབྱོར་དཔག་མེད་འབྱུང་བའི་ཕྱིར།། ཀཾ་ཚང་ནང་སེལ་མེད་པའི་རྟེན་འབྲེལ་དང༌།། སྐྱེ་བོ་མང་པོ་སྡིག་པ་སྤང་བའི་ཐབས།། ཁྱོད་ཅག་ཡུན་རིང་བར་དུ་བསམས་པ་དེ།། ད་ལྟའི་དུས་འདིར་བབ་ཅེས་བཀའ་སྩལ་པ།། འགྲོ་བའི་མགོན་པོ་ཀརྨ་པ་རྣམས་དང༌།།

ཚེ་རབས་མང་པོར་ཡང་ཡང་རྗེས་འབྲེལ་བའི།། སྐྱེས་བུ་ཞྭ་དམར་ཅན་དུ་གྲགས་པ་ནི།། རྒྱལ་པོའི་རིགས་སུ་སྐྱེས་པ་འདི་ཉིད་ཡིན།། ཞེས་སོགས་སམ་ཊར་ཕྱག་བྲིས་སུ་མཛད་ནས་དགེ་བཤེས་སངས་རྒྱས་དཔལ་གྲུབ་ལ་གནང་སྟེ་རེ་ཞིག་གསང་བར་བཀའ་རྒྱས་བཏབ། དེ་ནས་ཉིན་གཅིག་ཡབ་རྒྱལ་པོ་ལ་རྗེའི་ཞལ་ནས། ཁྱེད་ཀྱི་བུ་ཆུང་འདི་སྤྲུལ་སྐུ་ཡིན་ཚུལ་རིམ་གྱིས་གསུངས། རྗེས་འདི་ལྟར་གསུངས་པ་དཔོན་གཡོག་རྣམས་ཀྱིས་གླེང་མོལ་བྱས་པ་སྤྲུལ་པའི་སྐུས་གསན་ཏེ། མེ་ཏོག་སྐུ་རྩེད་མཛད་འཕྲོ་ལ་ཧར་གྱིས་བཞེངས་ནས་ང་ཡིན་ང་ཡིན་གསུངས་ནས་ཞལ་གྱིས་བཞེས་ཏེ། རྣམ་ཐར་ཚིག་ལྷུག་མར། ཁྱོད་ཞྭ་དམར་བའི་སྐུ་སྐྱེ་ཡིན་གསུངས་པས་བདག་ཀྱང་ཡིན་སྙམ་པའི་ཡུས་ཀྱིས་བརྣངས་པ་ལྟར་གྱུར་ནས་མཆི་མ་དབང་མེད་དུ་ཤོར་གསུངས་ཤིང༌། སྤྱན་སྔ་ཐམས་ཅད་མཁྱེན་པའི་ཚིགས་སུ་བཅད་པའི་རྟོགས་བརྗོད་ལས། ལྷ་སའི་ཇོ་བོར་སྨོན་ལམ་མཛད་པ་ན།། དེ་ཚེ་བཅོ་ལྔའི་དུས་ཀྱི་རྨི་ལམ་དུ།། རིན་ཆེན་ཨིནྡྲ་ནཱི་ལ་འོད་འབར་བ།། དབྱིབས་ལེགས་ཟུང་དུ་འབྲེལ་བ་རྙེད་པ་ནི།། ཕྱི་མའི་དུས་ཀྱི་ལུང་བསྟན་ཡིན་པར་ཟུང༌།། ཞེས་གསུངས་པ། རྒྱལ་བ་གོང་མ་གཉིས། ཆོས་དབྱིངས་ཨིནྡྲ་ནཱི་ལར་རོ་གཅིག་ཀྱང༌།། དཔོན་སློབ་ལྷན་ཅིག་བཞུགས་པར་མ་གྱུར་པས།། རེ་ཞིག་ཟུང་དུ་འབྲེལ་བ་ལྟར་མ་གྱུར།། ཕྱི་དུས་ཀརྨ་པ་ཡི་ཞབས་དྲུང་དུ།། གུས་པ་ཆེན་པོས་རྟག་ཏུ་བསྙེན་པ་འདི།། དེང་སང་རྣམ་པ་ཐ་དད་བཞུགས་གྱུར་ཀྱང༌།། མ་འོངས་ལྷན་ཅིག་ཟུང་འབྲེལ་བཞུགས་ལ་དགོངས།། ཞེས་གསུངས་པ་བཞིན་དུ། རྗེ་རྒྱལ་བའི་དབང་པོའི་ཞབས་པད་ཉེ་བར་བསྙེན་ཏེ་དཔོན་སློབ་ལྷན་ཅིག་རྣམ་ཐོས་རིར་ཕེབས། བྱི་བ་ལོ་གསར་སྨོན་ལམ་རྒྱས་པར་མཛད། དེ་ཚེ་རྗེའི་ཞལ་ནས། སྤྲུལ་པའི་སྐུ་ཐུབ་པ་ཆུ་ལོན་མ་གར་སྣང་གསུངས་པར། འདི་ལགས་གསུངས་ནས་སྐུ་བརྙན་ཆེས་མང་བའི་ནང་ནས་དེ་ཉིད་ལ་ཕྱག་འཛུབ་གཏད་པ་སོགས། དེ་ལྟའི་མཛད་ཚུལ་གསུང་གསོང་པོར་ཅིར་ཡང་ཆགས་ཐོགས་མེད་པ་ཀུན་ཡིད་ཆེས་པའི་ལྟས་མཚན་ངོ་མཚར་བ་ནི་བགྲང་ལས་འདས་སོ།།

དགུང་ལོ་བཞི་པ་ལ་ཀཱ་རི་ཀ་ལྔ་བཅུ་པ། ཟབ་མོ་ནང་དོན་གཞུང༌། སུམ་ཅུ་པ་དང་རྟགས་འཇུག་གི་གཞུང་རྣམས་ཐུགས་ལ་བཟུང་བས་ཚེགས་མེད་དུ་ཟིན་པ་དང༌། ཡི་གེ་བྲི་ཀློག་ཀྱང་རང་ཤུགས་ཀྱིས་མཁྱེན་པ་བྱུང༌། ཉིན་གཅིག་ཤར་ཕྱོགས་ཀྱི་ནམ་མཁར་གཟིགས་ནས། འཇམ་དབྱངས་དང༌། སྤྱན་རས་གཟིགས་དང༌། ཤཱཀྱ་ཐུབ་པ་དང༌། མཆོད་རྟེན་དང༌། ནོར་བུ། འཁོར་ལོ། བུམ་པ། པདྨ། ལྷུང་བཟེད་ལ་སོགས་པ་བཀྲ་ཤིས་ཀྱི་རྫས་མང་པོ་དང༌། སངས་རྒྱས་བྱང་སེམས་ཀྱི་སྐུ་མང་པོ་གཟིགས་འདུག་གསུངས་པ་སོགས་དག་པའི་སྐུ་དང་ཞིང་ཁམས་ཀྱི་གཟིགས་སྣང་འགག་མེད་དུ་ཤར་ཞིང༌། དགེ་བའི་བཤེས་གཉེན་ལ་མོས་པ་གཏིང་ཚུགས་པས་རྗེའི་མཚན་ནས་བརྗོད་ཅིང་གསོལ་བ་ཡང་ཡང་དུ་འདེབས་པ་དང༌། རིང་ནས་བྱང་ཆུབ་ཆེན་པོའི་སྤྱོད་པ་ལ་གོམས་པས་སྡུག་བསྔལ་གྱིས་ཉེན་པའི་འགྲོ་ལ་ལྷག་པར་ཡང་ཐུགས་བརྩེ་ཞིང་རྟག་ཏུ་བྱམས་བརྩེའི་ངང་ཚུལ་དུ་བཞུགས་པ། འཕྲལ་གྱི་ཀུན་ཏུ་སྤྱོད་པ་ཡང་བསླབ་པ་ཞི་ཞིང་དུལ་བ་ལ་རིང་དུ་གོམས་པའི་ཚུལ་སོགས་ལེགས་པའི་ཡོན་ཏན་དུ་མ་མངོན་དུ་གསལ་ལ། དགུང་ལོ་བདུན་པ་ལ་རྩེ་ལྷ་སྒང་དུ་དགེ་སློང་འཇམ་བུ་ལ། ཀརྨ་པ་ལ་གསོལ་བ་ཐོབ། །ཀརྨ་པ་ལ་གསོལ་བཏབ་ན། །ཀརྨ་པ་ཡི་བྱིན་རླབས་འཇུག །ཞེས་སོགས་ནས། མ་བཅོས་པ་ལ་ལྷོད་ཀྱིས་གློད། །ཞེས་པའི་བར་ཞལ་གདམས་ཤློཀ་དུ་མ་གསུངས། 

དགུང་ལོ་བརྒྱད་པ་ལ་རྗེའི་དྲུང་དུ་ཡོངས་རྫོགས་དགེ་བསྙེན་གྱི་སྡོམ་པ་བཞེས་ཏེ་མཚན་དཀོན་མཆོག་འབངས་སུ་གསོལ་ཞིང་ཞྭ་དམར་གྱི་ཅོད་པན་ཡང་གནང༌། རིམ་པས་སྨོན་འཇུག་སེམས་བསྐྱེད་ཀྱི་བྱང་སྡོམ་བཞེས་པ་དང༌། ནེ་གུ་ཆོས་དྲུག་ལ་སོགས་པའི་ཁྲིད་ལུང་དང་མན་ངག་ཁ་འཐོར་མང་པོ་དང་ལྷག་པར་ནཱ་རོ་ཆོས་དྲུག་ལ་ཉམས་ཁྲིད་དུ་བྱས་པ་ནས་བཟུང༌། ཉམས་ལེན་གྱི་སྣ་ཅུང་ཟད་ཟིན་པས་མཐོང་ཉམས་སོགས་བདེ་སྟོང་གི་རྣལ་འབྱོར་ཅི་ཡང་ཤར། ཞེས་དང༌། ཀྱཻ་རྡོ་རྗེ། བདེ་མཆོག་ལཱུ་ནག་དྲིལ་གསུམ། མཻ་ཏྲི་བཅུ་གསུམ་མ། ལྔ་ཚན་ལྔ། ནག་རྒྱལ་ཕག་གསུམ། མ་ཧཱ་མཱ་ཡ། གདན་བཞི། འདུས་པ་མི་བསྐྱོད་པ། གཉིས་མེད་རྣམ་རྒྱལ། གཤིན་རྗེ་གཤེད་དམར་ནག །དཔལ་དུས་ཀྱི་འཁོར་ལོ་ལ་སོགས་པའི་དབང་བསྐུར་དང༌། གདམས་ངག་ཟབ་རྒྱས་མང་དུ་གསན་ཚེ། རྗེ་ཀརྨ་པ། འོད་ཕུང་དང༌། ཡིག་འབྲུ་དང༌། ཕྱག་མཚན་དང༌། ཧེ་རུ་ཀ་དངོས་སོགས་སུ་གཟིགས་པའི་གཟིགས་སྣང་ཅི་རིགས་པ་ཤར་བའི་སྟོབས་ལས་མི་ལྡོག་པའི་མོས་པ་འཁྲུངས་པས། ཅི་འདི་ལས་གཞན་དུ་ཤཱཀ་ཐུབ་ཀྱང་མི་བཞུགས་སྙམ་དུ་དགོངས་པས། ལུས་ངག་ཡིད་གསུམ་ལྟོས་མེད་དུ་ཕུལ། མ་རྒན་སེམས་ཅན་ཐམས་ཅད་ཡང་དག་པར་རྫོགས་པའི་བྱང་ཆུབ་ལ་བདག་རང་གིས་འགོད་པའི་དངོས་གྲུབ་ཞུས་ནས། གཞན་ཚེ་འདིའི་རེ་ལྟོས་ཁས་དྲགས་ཆེ་བཙན་ངན་འགྲོའི་འབབས་སྟེགས་སུ་གཞོལ་བའི་གྲགས་སྙན་དུ་སྒྲོགས་པ་དེ་ནི་རྨི་ལམ་དུ་ཡང་མི་ཡོང་བའི་རྟེན་འབྲེལ་ཅི་འགྲིག་བྱས་ཤེས་རྣམ་ཐར་ཚིག་ལྷུག་མར་གསུང་ཞིང༌། ཡང་རྗེ་བླ་མ་མི་བསྐྱོད་རྒྱལ་བས་འབྲི་ཁུང་ཆོས་རྗེ་དང་མཉམ་དུ། དམ་ཆོས་དགོངས་གཅིག་གནང༌། བྱ་ལོར་རྗེའི་ཞལ་སྔ་ནས། ཁྲ་བ་ཁའི་རི་ཁྲོད་དུ་དབེན་པར་བཞུགས་པ་ན། འབྲི་ཁུང་རིན་ཆེན་རྣམ་རྒྱལ། རྗེ་དཔའ་བོ་གཙུག་ལག་ཕྲེང་བ་སོགས་དམ་པ་འགའ་ཞིག་གི་སྡེབ་ཏུ་རྔོག་དཀྱིལ་བདུན་གྱི་དབང་བཀའ་སོགས་ཟབ་ཆོས་དུ་མ་གསན། སླར་སྒར་དུ་རྗེ་རྒྱལ་བའི་དབང་པོས་སངས་རྒྱས་མཉན་པའི་དངུལ་སྐུའི་རབ་གནས་མཛད་ཚེ་སྐལ་ལྡན་གྱི་སྒྲུབ་པ་བ་འགའ་ཤས་དང་ལྷན་ཅིག་རྫུ་འཕྲུལ་གྱི་བཀོད་པ་དང་བྱིན་རླབས་ཀྱི་མཚན་མ་ངོ་མཚར་བའི་དག་སྣང་དུ་མ་གཟིགས་ཤིང༌།

དེ་ནས་རིམ་གྱིས་ར་སྒྲེང་དང༌། སྟག་ལུང་གི་གནས་མཇལ་མཛད། དགུང་ལོ་བཅུ་གསུམ་པ་ལ་མཚུར་ཕུར་ཕེབས་ཏེ། དེ་དག་གི་ཚེ་སྔོན་གྱི་དགེ་བཤེས་ཆེན་པོ་གཙུག་ལག་ཁང་སྐྱོང་བ་རྣམས་དང༌། དཀོན་མཆོག་གསུམ་ལ་མི་ཕྱེད་པའི་དད་པ་བླ་ལྷག་ཏུ་སྐྱེས། ལས་འབྲས་ལ་ངེས་ཤེས་གཏིང་ཚུགས། གོང་མའི་རྣམ་ཐར་མཐོང་བས། ད་ཅིས་ཀྱང་ཆོས་རང་དགོས་པ་འདུག །ཆོས་བྱེད་པ་ལ་ཚེ་འདི་བློས་གཏོང་དགོས་པར་འདུག །དེ་ལ་ཡང་ངའི་བཀའ་བརྒྱུད་གོང་མ་འདྲ་བ་ཞིག་དགོས་པར་འདུག་སྙམ་པ་བཟོད་མེད་དུ་ཤར། དེ་ཤར་བས་གངས་རི་གཡའ་རི་སྤང་རི་ལྟ་བུ་མཐོང་དུས་མི་བཟོད་པར་འདི་འདྲ་ཞིག་ན་གྲོགས་སུ་ཡང་མེད་པར་འཆི་ཐུབ་པ་ཞིག་བྱེད་དགོས་བསམ་པའྀ་བློ་སྙིང་གས་པ་ཙམ་སྐྱེ་བ་བསྟར་ཆགས་བྱུང་ཞེས་རྣམ་ཐར་ཚིག་ལྷུག་མར་གསུངས། དགུན་དེར་མཚུར་ཕུར་བཞུགས། ཁྱི་ལོའི་སོས་ཀ་སྨྱུག་ལར་རྗེ་གཙུག་ལག་ཕྲེང་བ་ལ། རྡོ་རྗེ་ཕྲེང་བ། སྒྲུབ་ཐབས་རྒྱ་མཚོ། སྦྱོང་དཀྱིལ་བཅུ་གཉིས། མི་ཏྲ་བརྒྱ་རྩ་སོགས་དཀྱིལ་འཁོར་རྒྱ་མཚོའི་དབང་དང་རྗེས་གནང་སྤྱི་བཀའ་དུ་ མ་གསན། ཡོལ་གྱི་ཡང་དབེན་ཐེག་ཆེན་རྩེར་རྗེ་ཐམས་ཅད་མཁྱེན་པས་མཁན་པོ་དང༌། རྗེ་ཕྲིན་ལས་ཞབས་ཀྱིས་ལས་སློབ་རྗེ་དཔའ་བོས་དུས་བསྒོ་མཛད་དེ། དགུང་ལོ་བཅུ་བཞི་པ་ལ་དགེ་ཚུལ་གྱི་བསླབ་པ་བཞེས། སླར་མཚུར་ཕུའི་སྐུངས་སུ་རྗེའི་དྲུང་དུ་དབེན་པ་ལ་བཞུགས་པས་བཀའ་ཆོས་གདམས་ངག་ཟབ་ཁྲིད་མང་དུ་ཐོབ་པས་ཐུགས་དམ་ཆེར་འཕེལ་ཞིང་རྗེ་ལ་བསྟོད་པའི་ཚིགས་སུ་བཅད་པ་མཛད། ཕག་ལོའི་དབྱར་གཙང་དུ་ལོ་ཙཱ་བ་ཀུན་དགའ་ཆོས་བཟང་ལ་སྒྲ་དང་སྙན་དངགས་གསན་པའང་མཛད་ཅིང༌། ངུར་སྨྲིག་བྱམས་ཆེན་ཞ་ལུ་སོགས་གནས་མཇལ་མཛད། ལྷན་ཅིག་སྤེལ་རོམ་སོགས་སུ་བཞུགས་པར་ཡངས་ཅན་ནས་ཕྱག་མཛོད་བཀྲ་ཤིས་དར་རྒྱས་སོགས་ཡབ་སྲས་དྲུང་དུ་བྱོན་ནས། ལྷན་རྒྱས་བདེ་ཆེན་ཡངས་པ་ཅན་གྱི་ཆོས་གྲྭ་ཆེན་པོར་སྤྱན་དྲངས། སྔོན་སྤྱན་སྔ་རིན་པོ་ཆེའི་ཆོས་ཀྱི་ཁྲིར་ཞབས་ཟུང་བཀོད་ནས་རྗེ་རྒྱལ་བའི་དབང་པོས་མངའ་གསོལ་ཤིས་བརྗོད་མཛད།

སླར་ཡབ་སྲས་ལྷན་ཅིག་ཏུ་ལྷོ་ངོས་སུ་མོས་འདུན་གྱི་ངོར་སྟོད་སྨད་ཐམས་ཅད་དུ་ཞབས་ཀྱིས་བཅགས་ཤིང༌། སྲས་མཁར་དགྱེས་རྡོར་ཕོ་བྲང་དང་གྲོ་བོ་ལུང་སོགས་ཀྱི་གནས་མཇལ་མཛད། ཧ་བོའི་གངས་ཞོལ་ཁ་རོར་བཞུགས་སྐབས་རྗེ་ཐམས་ཅད་མཁྱེན་པའི་དྲུང་ནས་བཀའ་ཆོས་ཆེས་འཕེལ་བར་མཛད་ཅིང༌། རྗེ་དཔའ་བོ་གཙུག་ལག་ཕྲེང་བའི་དྲུང་དུ། རྒྱལ་བའི་བཀའ་འགྱུར་རོ་འཚལ་རིན་པོ་ཆེའི་ལུང་གི་དབུ་ཚུགས། དེ་ནས་སྟག་ལོའི་སོ་སོས་སྨྱུག་ལ་བ་དཔོན་བློན་གྱིས་གདན་དྲངས་ཏེ། ཆུ་བཟང་ལུང་ཚ་རག་ཕུར་ཞབས་ཆགས་པ་ན་མངལ་དང་བཤོལ་རྩིས་པའི་དགུང་ལོ་ཉི་ཤུ་ཚང་བའི་དབང་དུ་མཛད་དེ། རྗེ་རྒྱལ་དབང་མི་བསྐྱོད་ཞབས་ཉིད་མཁན་པོ་དང་ལས་སློབ་དཔལ་གཙུག་ལག་ཕྲེང་བ། གསང་སྟེ་སྟོན་པའི་སློབ་དཔོན་ཚོགས་དགེ་འདུན་སྒང་གི་གནས་བརྟན་སྡོམ་བརྩོན་ཤཱཀྱ་རྒྱ་མཚོ་བ་རྣམས་ཀྱིས་གཙོས་པའི་དགེ་འདུན་མཚན་ཉིད་དང་ལྡན་པ་གྲངས་ཚང་གི་དབུས་སུ་བསྙེན་པར་རྫོགས་པ་མཛད་ཅིང༌། དཔལ་དཀོན་མཆོག་ཤཱཀྱ་མཆོག་གི་གཙོ་བོའི་འབངས་རབ་ཏུ་ཚེས་པ། ཞེས་མཚན་ཡང་གསོལ་ཏེ། དེ་ལྟར་རང་གཞན་གྱི་དོན་དུ་མཆོག་སྒྲུབ་པའི་ཐབས་གཙོ་བོ་ནི་དགེ་བའི་བཤེས་གཉེན་གུས་པས་ཡུན་དུ་བསྟེན་ཞིང༌། དེ་ལས་གདམས་ངག་དང་རྗེས་སུ་བསྟན་པ་ཇི་ལྟ་བར་ལེགས་པར་ནོད་ནས། ཚུལ་བཞིན་ཉམས་སུ་ལེན་པས་ཐོས་བསམ་སྒོམ་པའི་ཤེས་རབ་བསྐྱེད་པ་ཉིད་ཡིན་པའི་རྣམ་པར་ཐར་པ་ཀུན་ནས་དཀར་བ། དོན་བཟང་པོ། ཚིག་འབྲུ་བཟང་པོ་དག་རྗེས་སུ་འདོམས་རིག་པའི་ཕྱིར། དགུང་ལོ་གཉིས་པའི་ངོ་མཐོང་ནས་རྗེ་རྒྱལ་དབང་ཐམས་ཅད་མཁྱེན་པ་གཙོ་བོར་འབྲལ་མེད་དུ་བསྟེན་པ་ལས། རྒྱུད་སྡེ་བཞིའི་དཀྱིལ་འཁོར་དུ་མའི་སྨིན་བྱེད་དབང་བཞིའི་རིམ་པ་སོགས་གོང་སྨོས་སྡོམ་པ་གསུམ་གྱི་བཀའ་དྲིན་དང༌། ཕྱག་ཆེན་སྦྱོར་དྲུག་བློ་སྦྱོང་ལམ་རིམ་ལ་སོགས་པའི་ཁྲིད་དང་བཤད་ལུང་མང་དུ་གསན་ཞིང༌། རྗེ་གཙུག་ལག་ཕྲེང་བའི་དྲུང་དུ་ཡང་སྔར་སྨོས་ལས་བརྩམས་པའི་དབང་ཁྲིད་མན་ངག་བཤད་ལུང་གི་བཀའ་དྲིན་རྒྱ་ཆེར་ནོད་པར་མཛད་དེ།

གསན་བསམ་སྒོམ་པའི་རྣལ་འབྱོར་ལ་གཅིག་ཏུ་འབད་པའི་ཚུལ་བསྟན་པས། དཀོན་མཆོག་འགྲོ་བའི་མགོན་པོར་ལེགས་གྲུབ་ཅིང༌།། ཡན་ལག་འབུམ་སྡེའི་ཆོས་སྒོ་དབྱེ་བ་ལ།། མི་འཇིགས་སྤོབས་པ་བརྙེས་པ་ཆོས་ཀྱི་རྗེ།། དཀོན་མཆོག་ཡན་ལག་སྐུ་ཚེ་བརྟན་གྱུར་ཅིག། ཅེས་དཔལ་རིགས་ཀྱི་བདག་པོ་ཉིད་ཀྱིས་བསྟོད་ཅིང་བསྔགས་པར་མཛད་པ་ལྟར་གྱུར་ལ་དེར་དྲུང་ཕྱག་མཛོད་པ་སྐུ་མཆེད་སོགས་སྔོན་གྱི་གྲྭ་རིགས་རྣམས་ཀྱིས་བསྐུལ་ཞིང་གསོལ་བ་བཏབ་བཞིན། རྗེ་ཐམས་ཅད་མཁྱེན་པའི་དྲུང་ནས་ཀྱང་དེའི་དུས་ལ་བབ་པར་དགོངས་པས་བཀས་གནང་སྟེ། དྲུང་ནས་བཀྲ་ཤིས་དར་རྒྱས་པས་འཕྲལ་གྱི་ཕྱགས་ཕྱི་ཁུར་ལེན་ཞུས་ནས་སྟག་ལོའི་དབྱར་ཚར་ག་བཞུགས་སྒར་ནས་ཀོང་པོར་ཞབས་བཏེག་པ་ན་རྗེ་རྒྱལ་བའི་དབང་པོ་ཉིད་སྒར་ཚུགས་གཅིག་གི་བར་ཞབས་སྐྱེལ་དུ་ཕེབས་ཏེ་འཕྲལ་ཡུན་གྱི་བསླབ་བྱ་དང༌། ཞལ་བཀོད་གཏིང་ཕྱིན་པ་གནང་ནས་དཔོན་སློབ་འབྲལ་མི་ཕོད་པ་ལྟར་མཛད་ཅིང༌། རྒྱལ་ཚབ་སྤྲུལ་སྐུ་རིན་པོ་ཆེས་བསིལ་སྣའི་བར་ཕྱགས་སྐྱེལ་མཛད། དེ་ནས་འབྲི་ཁུང་ནས་ཉང་ལོང་བརྒྱུད་གདན་ས་དགའ་ལྡན་མ་མོར་ཕེབས་ཏེ། དེར་རྗེའི་བཀའ་བཞིན་མཁས་པའི་དབང་པོ་རྣམ་རྒྱལ་གྲགས་པ་ཀློག་པའི་སློབ་དཔོན་དུ་བསྟེན་ནས་སྡེ་སྣོད་ཀྱི་གསན་པ་རྒྱ་ཆེར་མཛད་ཅིང༌། དད་ལྡན་སྐྱེ་བོ་གུས་པས་ཚོགས་པ་རྣམས་ལ་སོ་སོའི་དབང་སྐལ་དང་འཚམས་པའི་དམ་པའི་ཆོས་ཀྱི་བཀའ་དྲིན་ཅི་རིགས་པར་སྩལ་བས་འགྲོ་བ་དེ་དག་མཆོག་གི་ས་བོན་གྲུང་པོས་ཐེབས་པར་མཛད། དེ་ནས་དགུང་ལོ་ཉེར་གཉིས་པ་ལ་དཔལ་གྱི་ཙཱ་རི་ཏྲ་གསར་མའི་གནས་རྣམས་སུ་ཕེབས་ཏེ་རིན་ཕུག་ཏུ་བཞུགས་པ་ན་རྒྱལ་བའི་གསུང་རབ་ཀྱི་གནད་གསང་ཟབ་མོ་དུ་མ་ཞིག་ཐུགས་ལ་འཁྲུངས་ཤིང༌། དེ་ཡང་རྩ་གསུམ་རྒྱ་མཚོས་དགོངས་པ་བྱིན་གྱིས་བརླབས་པའི་ངེས་པ་ལས་བརྩམས་ཏེ། ཡུམ་དོན་མངོན་པར་རྟོགས་པའི་རྒྱན་འགྲེལ་རྗེ་མི་བསྐྱོད་ཞབས་ཉིད་ཀྱི་དགོངས་པ་དང་མཐུན་པར་འཕགས་ཡུལ་གྱི་ཐལ་རང་སློབ་དཔོན་ཕལ་མོ་ཆེས་རྣམ་རྫུན་དང་བོད་འདིར་གཞན་སྟོང་དབུ་མར་གྲགས་པའི་ལུགས་སུ་བཀྲལ་བ་དང༌།

རྗེ་རང་བྱུང་རྡོ་རྗེའི་ཟབ་མོ་ནང་དོན་གྱི་འགྲེལ་པ་དང༌། རྗེ་དཔའ་བོ་མཚོ་དཀར་ནས་འབད་པས་སྤྱན་དྲངས་ཏེ་རྒྱལ་བའི་བཀའ་འགྱུར་རོ་འཚལ་གྱི་ལྗགས་ལུང་འཕྲོ་རྫོགས་པ་དང༌། གཞན་ཡང་དབང་ཁྲིད་རྣམ་བཤད་ཀྱི་རིམ་པ་དུ་མ་གསན། དེ་ཚེ་རྗེ་གོང་མའི་རྣམ་ཐར་ལ་ཐུགས་མོས་འཕེལ་བས་རྗེས་སུ་སློབ་པར་བཞེད་པ་དང༌། རྣམ་གཡེང་གི་འདུ་འཛི་ལས་བྱོལ་སླད་གནས་དེར་དབེན་པ་ཡུན་རིང་བསྟེན་པའི་ཐུགས་འདུན་ཤར་རུང༌། དད་ཅན་སོགས་དུ་མའི་ཞུ་ངོ་མ་བཟློག་པས། སླར་ཀོང་ལྗོངས་ཀུན་ཏུ་ཕེབས་ཏེ་དམ་པའི་ཆོས་ཀྱི་ཕྲིན་ལས་ཤ་སྟག་མཛད་པ་ན། རིས་སུ་མ་ཆད་པའི། ས་དཀར་དགེ་གསུམ་རྙིང་མ་ཚལ་འབྲུག་སོགས་སོ་སོའི་བླ་མ་དང་དགེ་འདུན་ཀུན་གྱིས་གུས་པས་བཏུད་ཅིང༌། དགོན་གནས་སོ་སོར་སྤྱན་དྲངས་པ་ལ་གང་འཚམས་པར་དམ་ཆོས་ཀྱི་བཀའ་དྲིན་སྩལ། ཡུལ་གྱི་སྐྱེ་བོ་མཐའ་དག་ལ་དགེ་བསྐུལ་དང་གངས་ཅན་ལྷ་གཅིག་སྤྱན་རས་གཟིགས་ཀྱི་ཆོས་འབྲེལ་སོགས་སྩལ་ནས་ཐར་པའི་ས་བོན་རྒྱུད་དུ་མཛད། རྗེའི་དྲུང་ནས་ཕྱགས་ཕྱིར་སྒར་གྱི་ཡང་རི་དང་བསྒྲིགས་སོགས་མཚུངས་པའི་སྤོང་པ་པའི་སྡེ་ཞིག་ཚུགས་གསུངས་པའི་བཀའ་བཞིན་དགེ་འདུན་ལྕོག་གྲྭའི་སྡེ་འཛུགས་པ་མཛད། ཉང་པོ་ཁེ་ནང་གི་དབེན་པ་ཞིག་ཏུ་ཐུགས་རྗེ་ཆེན་པོ་བཅུ་གཅིག་ཞལ་གྱི་སྨྱུང་གནས་མང་དུ་མཛད། ལྷག་ལྷ་ལ་མི་ཕྱེད་པའི་དད་པ་ཐོབ་པར་གྱུར་ཏེ། བསྟོད་པ་ཡང་མཛད། བྲག་ཕྱིར་བཞུགས་སྐབས་རིམ་གྲོ་པ་དབོན་ཚེ་བརྟན་བཟང་པོ་དང༌། ཡུམ་དྲུང་ཞིང་གཞན་དུ་གཤེགས་ཤིང༌། རྗེ་ཐམས་ཅད་མཁྱེན་པའི་དྲུང་དུ་ཡུམ་དང་སྐུ་མཆེད་སོགས་ཕ་རོལ་དུ་གཤེགས་པ་རྣམས་ཐུགས་རྗེས་སྐྱོབས་དགོས་པའི་ཞུ་ངག་དང༌། ཀྱེ་མ་ཀྱི་ཧུད་འཇིག་རྟེན་ཚེ་འདི་ལ། །ཞེས་པ་དང༌། རྒྱལ་བ་སྲས་བཅས་ཐུགས་རྗེའི་སྤྱན་གྱིས་གཟིགས། །ཞེས་སོགས་ཀྱི་གསོལ་འདེབས་མཛད་ཅིང༌། ཡུམ་གྱི་དོན་དུ་དགའ་ལྡན་མ་མོར་གསེར་ཟངས་ལས་གྲུབ་པའི་རྡོ་རྗེ་འཆང་གི་སྐུ་བརྙན་མི་ཚད་དུ་ལོངས་པ་རིན་པོ་ཆེའི་ཕྲ་ཚོམ་གྱིས་སྤྲས་པ་བཞེངས་པ་ལ་སོགས་པའི་དགེ་ཚོགས་རྒྱ་ཆེར་བསྒྲུབ་པ་གནང༌།

རྗེ་རྒྱལ་བའི་དབང་པོ་སྐུ་གསུང་ཐུགས་ཀྱི་རྟེན་ངོ་མཚར་ཅན་ཁོ་ནར་ཐུགས་སྤྲོ་མངའ་བས། རྗེ་དཔོན་གཤེགས་པའི་བསྔོ་ཞུས་སུ། ཐུབ་དབང་ཟངས་ཐང་མར་གྲགས་པའི་རྟེན་ཁྱད་ཅན་དེ་ཕུལ་བ་རྗེའི་དྲུང་རིན་པོ་ཆེར་འབྱོར་འཕྲལ། འདུ་ཁང་དུ་མཆོད་བཀོད་རྒྱ་ཆེན་བཅས་བཤམས་པའི་དྲུང་དུ་གཞི་བྱེས་ཀྱི་དགེ་འདུན་རྣམས་ཞག་འགའ་དང་འགར་སྨོན་ལམ་འཛུགས་པ་སོགས་གུས་མཆོད་དང་དགྱེས་པ་དཔག་མེད་མཛད་ནས། གནྡྷོ་ལའི་རྟེན་ཁྲོད་དུ་བཞུགས་སུ་གསོལ། དེ་ནས་རིང་པོ་མ་ལོན་པར་རྗེའི་དྲུང་ནས་སྒར་དུུ་ཞབས་ཕྱིར་ཕེབས་དགོས་པའི་བཀའ་ཤོག་རིམ་བྱོན་བཞིན། འབུལ་ནོད་རྒྱ་ཆེར་བཅས་ཞབས་དྲུང་དུ་ཕེབས་པར་དགོངས་པས་དད་འབུལ་གྱི་དངོས་བདོག་ཇི་སྙེད་འབྱོར་བ་ཕྱག་བཞེས་དང༌། གཏམ་གླེང་དུ་ནུབ་གཅིག་རྗེ་ཐམས་ཅད་མཁྱེན་པ་ཞིང་གཞན་གཤེགས་པའི་རྨང་ལམ་མངོན་སུམ་ལྟར་གསལ་བ་ཞིག་བྱུང་བ་ལས་སད་འཕྲལ་དབུ་སྔས་སྤྱན་ཆབ་ཀྱིས་བརླན་ནས་འདུག་པ་ལ་ཐུགས་སྐྱོ་བའི་གདུང་ཤུགས་དྲག་པོ་སྐྱེས་ཏེ། ཡར་ཕེབས། དགའ་ལྡན་མ་མོའི་མཛོད་ཀྱི་བཟང་དགུའི་དངོས་པོ་ཡང་བདོག་པར་མཛད་ནས། གཞི་བ་རྣམས་ལ། གདུལ་བྱའི་པད་ཚལ་ཀུན་ནས་རྒྱས་མཛད་པའི།། བླ་མ་ཉི་མ་དེ་ལ་ཕྱག་འཚལ་ལོ།། དཔལ་ལྡན་བླ་མའི་བཀའ་ཡིས་བསྐུལ་བའི་ཕྱིར།། ཁོ་བོ་འདི་ནས་བླ་མའི་དྲུང་དུ་འགྲོ། ཞེས་སོགས་ནས། ང་ལ་བསམ་ན་དམ་པའི་ཆོས་ལ་འབུངས།། འཇིག་རྟེན་འཁོར་བའི་ཤལ་ཐག་གཅོད་པར་ཞུ།། ཡོན་མཆོད་ཐམས་ཅད་སྐུ་ཁམས་ཅི་བདེར་བཞུགས།། ཞེས་པའི་བར་གྱི་ཞལ་གདམས་གནང་སྟེ། དྭགས་པོའི་གཞུང་སོགས་བརྒྱུད། ལྕགས་ཁྱི་ཟླ་བ་བརྒྱད་པའི་ཡར་ངོའི་ཚེ། རྗེ་ཐམས་ཅད་མཁྱེན་པའི་སྒར་ཆེན་འདུས་སྡེ་དང་བཅས་བྱར་དྭགས་མཚམས་ལྷ་ཁང་སྐྱེ་སྐྱེས་དགོན་པའི་ཉེ་འདབས་སུ་དབྱར་གནས་སུ་བཞུགས་པའི་སར་ཕེབས་པ་ན། གུའི་གུང་པ་དང་ནང་སོ་བ་སོགས་དྲུང་འཁོར་རྣམས་ཀྱིས་ཆིབས་བསུ་དང་ཐབ་འཛིན་དགེ་འདུན་རྣམས་ཀྱིས་དར་ཆ་འཕན་གདུགས།

སྤོས་དང་རོལ་མོའི་བྱེ་བྲག་སོགས་བཀོད་པ་མཐའ་ཡས་པའི་སེར་སྦྲེང་གི་བསུ་བ་དང་བཅས་གཟིམ་གུར་དུ་ཡབ་སྲས་ཁྲི་འཕངས་མཉམ་པར་བཤམས་པ་སོགས་དགྱེས་བཀུར་བླ་ལྷག་ཏུ་མཛད་ཅིང༌། རྗེ་སྤྲུལ་པའི་སྐུའི་ཞལ་སྔ་ནས་ཀྱང་ཚེ་དཔག་མེད་ལྷ་དགུའི་དཀྱིལ་ཐང་སྤྲས་ཐགས་ལས་གྲུབ་པ་འདོམ་འཁོར་གྱི་ཚད་ཙམ་དང༌། བཀྲ་ཤིས་པའི་རྫས་དུང་དཀར་གཡས་འཁྱིལ་ཆེ་ལེགས་ཀྱིས་གཙོས་དངོས་བདོག་ཅྀ་མཆིས་པ་ཐམས་ཅད་རྗེ་ཐམས་ཅད་མཁྱེན་པའི་སྤྱན་སྔར་བསྟར་ཏེ་ཕུལ་བ་སོགས་འཕགས་པ་ཆོས་འཕགས་ལ་བྱང་ཆུབ་སེམས་དཔའ་སེམས་དཔའ་ཆེན་པོ་རྟག་ཏུ་ངུས་བསྙེན་བཀུར་བ་བཞིན། གུས་པ་དང་བཀུར་སྟི་བསམ་གྱིས་མི་ཁྱབ་པ་མཛད། དེ་ནས་ཞག་འགའི་བར་གནྡྷོ་ལ་སོགས་ཀྱི་རྟེན་མཆོད་ཁྱད་ཅན་དང༌། ཕྱག་རྫས་ཁྱད་ཅན་རྣམས་གཟིགས་མོའི་ཚུལ་དུ་རྗེ་སྤྲུལ་པའི་སྐུའི་སྤྱན་སྔར་འབེབས་པ་དང༌། ཉིན་གཅིག་ཆིབས་པ་ཆོས་རྗེ་དང༌། དྲུང་ལོ་ཙཱ་བ་ཀུན་དགའ་ཆོས་བཟང་སོགས་གྲྭ་པ་བདུན་དང་བཅས་སྣ་ལེན་གྱི་གནང་སྐྱེས་གྱ་ནོམ་པའང་སྩལ་ཏེ། མཇལ་ཕྲད་སྐབས་བཞུགས་ཁྲི་ཁྱད་མེད་དུ་བཤམས་པ་ལ་སོགས་པ་འདི་ཀུན་གདན་སའི་རྟེན་འབྲེལ་དང༌། དོན་གྱིས་ཕྱག་རྫས་སོགས་རྩིས་འབུལ་མཛད་པ་ཡིན་པར་རྗེ་དཔའ་བོ་གསུངས། དེ་ནས་སྔོན་བཞིན་ཞབས་ཕྱིར་བསྙེན་ཏེ་ཡར་སྟོད་དུ་ཕེབས། རྣམ་རྒྱལ་སྒང་དུ་མཁས་པ་ཆེན་པོ་ཆོས་རྗེ་སངས་བཀྲས་པ་དང༌། སྡེ་སྣོད་ཀྱི་དྲི་བ་དྲིས་ལན་མང་དུ་མཛད་ཅིང༌། དགའ་ཚལ་དུ་རྗེ་ཐམས་ཅད་མཁྱེན་པ་འདུ་ཁང་དུ་འཇིགས་བྱེད་ཀྱི་ཚོགས་དབུ་དང༌། སྤྲུལ་པའི་སྐུ་གཙང་ཁང་སྟེང་དུ་བདེ་མཆོག་ཚོགས་དབུ་མཛད་ནས་གཙུག་ལག་ཁང་རྟེན་དང་བརྟེན་པར་བཅས་པའི་རབ་གནས་མཛད། སླར་དྭགས་པོར་ཕེབས་ཏེ་བཤད་སྒྲུབ་གླིང་དུ་ལོ་གསར་སྨོན་ལམ་དང་རྒྱུད་སྡེ་བཞིའི་དཀྱིལ་འཁོར་མང་པོ་ཞལ་ཕྱེ་བའི་སྒྲུབ་མཆོད་གར་དང་བཅས་པ་མཛད་པའི་ཚེ། རྗེའི་བཀའ་བཞིན་དུས་ཀྱི་འཁོར་ལོའི་དཀྱིལ་འཁོར་གྱི་རྡོ་རྗེ་སློབ་དཔོན་དུ་བཞུགས་ཏེ།

གར་གྱི་ཕུར་གདབ་དང༌། སྦྱིན་སྲེག་སོགས་བཅས་མཛད། ཆོ་ག་གྲོལ་ཉིན་རྡུལ་ཚོན་ཆུ་ཀླུང་དུ་སྤྱན་འདྲེན་པར་ཕེབས་པ་ན། སྐོར་ལམ་ཤར་གྱི་རྡོ་བ་གཏན་ཟུག་ཞིག་ལ་ཞབས་རྗེས་ཆེས་གསལ་བ་བྱོན། དེ་ཚེ་རྒྱལ་བ་མི་བསྐྱོད་ཞབས་ཀྱི་ཞལ་སྔ་ནས། རྗེ་ཞྭ་དམར་ཅོད་པན་འཛིན་པ་ཉིད་ཀྱི་སྐུ་གསུང་ཐུགས་ཀྱི་རང་བཞིན་བསྐལ་པ་དཔག་ཏུ་མེད་པའི་སྔ་རོལ་ནས་སྐྱེས་བུ་མཆོག་གི་མཚན་ཉིད་ལ་ལེགས་པར་སྦྱངས་པ་མཐར་ཕྱིན་པའི་སྟོབས་དང༌། སྐུ་སྐྱེ་བ་འདི་ཉིད་དུའང་འདི་ཉིད་ཀྱི་རྣམ་པར་ཐར་པ་གཞན་ལ་འདོམས་པའི་ཆེད་དུ་དགེ་བའི་བཤེས་གཉེན་ཚུལ་བཞིན་དུ་བསྟེན་ཅིང་དམ་པའི་ཆོས་རྣལ་མར་སྐུ་ཉམས་སུ་བསྟར་བའི་ངང་ཚུལ་གསལ་པོར་སྣང་བ་ལ་ཤིན་ཏུ་དགྱེས་པའི་ཐུགས་ཀྱིས་རྗེས་སུ་ཡི་རང་བར་མཛད་པ་དང༌། སྐྱེ་བོ་གང་ཞིག་རྫོགས་པའི་བྱང་ཆུབ་ཀྱི་གོ་འཕང་དོན་དུ་གཉེར་བ་དག་ཀྱང་འདི་ལྟར་སློབས་ཤིག་ཅེས་རྗེས་སུ་གདམས་པའི་སླད་དུ་གང་གི་རྣམ་པར་ཐར་པ་ལ་དོན་དང་མཐུན་པར་བསྟོད་པའི་ཚིགས་སུ་བཅད་པ། སྤྲུལ་པའི་སྐུ་མཆོག་ཞྭ་དམར་བ་ལ་ཕྱག་འཚལ་ཞིང་འདུད་པས་བསྟོད་དོ།།

ཚེ་འདིར་བདག་ཉིད་སྙན་དང་གྲགས་སོགས་ཕྱིར།། ཆོས་དང་འཇིག་རྟེན་ཕུན་ཚོགས་གཞན་ཀུན་ལས།། འགྲན་ཟླ་བྲལ་བའི་བསམ་སྦྱོར་མི་འཛིན་པའི།། སྤྲུལ་སྐུ་དཀོན་མཆོག་ཡན་ལག་ཞབས་ལ་འདུད།། ཞེས་སོགས་ནས། བླ་མེད་བྱང་ཆུབ་ཆེན་པོ་ཐོབ་ཕྱིར་བསྔོ། །ཅེས་པའི་བར་གྱི་ཚིགས་སུ་བཅད་པ་མང་པོས་དོན་གྱི་རྣམ་ཐར་ལ་བསྟོད་པའི་གསོལ་འདེབས་ཀྱང་སྩལ། དེ་ནས་གསང་སྔགས་གླིང་དུ་ཕེབས་ཏེ་བཞུགས་པར། རྗེ་ཐམས་ཅད་མཁྱེན་པའི་ཞལ་ནས། སྔོན་བྱུང་སྟོན་པའི་རྣམ་ཐར་རྗེས་འཇུག་འདུལ་བྱའི་ཉམས་ལེན་ཡིན་ཕྱིར་འདིར་ཆོས་འཆད་པ་ལ་གླེང་གཞི་དང་གླེང་སློང་གཉིས་ཡིན་གསུངས། གླེང་གཞི་ནི་དངོས་པོའི་གནས་ལུགས་དེ་ཡིན་གསུངས། དེ་ལ་བརྟེན་ནས་བརྗོད་པ་ནི་གླེང་སློང་ཡིན་གསུངས་པ་སོགས་ལས་འཕྲོས་པའི་ཟིན་བྲིས་ཀྱང་མཛད། དེའི་ཚེ་ཀརྨ་པ་དབུས་དྭགས་ཀྱི་དུས་གཟིངས་བྱུང་བའི་ཆིངས་ལ་ཕེབས་ཤིང༌། རྗེ་སྤྲུལ་པའི་སྐུ་ཆོས་སྡེ་དང་བཅས་དྭགས་པོར་བཞུགས་ཏེ། ཆོས་ཀྱིས་འགྲོ་དོན་རྒྱ་ཆེར་མཛད། རྗེ་རིན་པོ་ཆེས་དུས་གཟིངས་ཞི་འཇགས་མཛད་ནས་གདན་ས་ཐེལ་དུ་ལྷན་ཅིག་ཕེབས། དཔོན་ས་སྤྱན་སྔས་མཇལ་འཕྲད་དང་ཕྱི་ནང་རྟེན་མཇལ་སོགས་ཞིབ་མོར་མཛད། དེ་ནས་ལྷན་ཅིག་ཡར་རྒྱབ་དཔོན་ཆེན་པས་སྤྱན་དྲངས་ནས། ཟན་ཡངས་ལྷུན་གྱིས་གྲུབ་པའི་གཙུག་ལག་ཁང་ཆེན་པོའི་རྟེན་རྣམས་ཀྱི་དྲུང་དུ་མཆོད་འབུལ་དང་སྨོན་ལམ་རྒྱ་ཆེར་མཛད་ཅིང་བྱམས་གླིང་དུ་བཞུགས། དེར་ཚོགས་དགེ་འདུན་སྒང་གི་མཁན་ཆེན་སོགས་རྣམས་ཀྱིས་གུས་པས་མཇལ་འཕྲད་མཛད་སྐབས། གཟིམ་ཆུང་དུ་ཞལ་བ་མདོག་འགྱུར་བའི་ཞབས་རྗེས་རླན་སོགས་རྐྱེན་གཞན་གྱིས་མི་འཇིགས་པ་ཞིག་བྱོན་པ་རབ་འབྱམས་པ་རྡོར་བཟང་པ་ལ་རྡོ་བས་བྲང་ལ་མེད་པར་གྱིས་གསུངས་བཞིན་མེད་པར་བྱས་ཤིང༌། ཕྱིས་ཡངས་ཅན་གྱི་གཟིམ་ཆུང་རིན་ཆེན་བཀོད་དུ་ཡང་ཞབས་རྗེས་དེ་ལྟ་བུ་གཅིག་བྱོན་པ་ཆེས་གསལ་པོར་བཞུགས། དེ་ཉིད་ཀྱི་ཡང་དབེན་དུ་ཡབ་སྲས་སྐུ་མཚམས་བཞུགས་སྐབས་རྗེ་ཉིད་ལས་རྡོར་ཕྲེང་ཆག་ལུགས་དཀྱིལ་འཁོར་ཉི་ཤུ་རྩ་བརྒྱད་པའི་དབང་རྫོགས་པར་རྗེ་ཀརྨ་པས་གསན་ཚུལ་བསྟན།

དེ་ཡང་སྤྲུལ་པའི་སྐུ་ཕྱི་མའི་ཡོངས་འཛིན་རྩོད་མེད་དུ་མངའ་གསོལ་བར་གླེང༌། དེ་ནས་ལྷན་རྒྱས་དཔོན་ས་གོང་མ་ཆེན་པོའི་ས་ལ་སྤྱོད་པའི་དཔལ་འབྱོར་ཆེན་པོས་མདུན་བསུས་ནས་མཐོང་ས་ཀླུ་སྡིངས་སུ་གདན་ཆགས། སྤྱན་སྔ་ཐམས་ཅད་མཁྱེན་པ་ལ་བསྙེན་བཀུར་བའི་སྲོལ་རྣམས་ཇི་ལྟ་བ་བཞིན་བསྟི་སྟང་དང་རི་མོར་བྱས་ཤིང་ཆོས་འབྲེལ་རྒྱ་ཆེར་ཞུས། ས་སྐྱོང་ཧོར་བསོད་ནམས་དར་རྒྱས་པས་འཕྱོང་རྒྱས་སུ་སྤྱན་དྲངས། སྲོང་བཙན་ཀླུ་སྡིངས་སུ་གདན་ཕབ་པ་ན། བྱང་ནས་དགེ་སློང་དགོན་པ་བ་བཟོད་བཟང་མཆེད་གྲོགས་ཡབ་སྲས་མཇལ་དུ་བྱོན་པས། ཞལ་གདམས་ཞུས་པ་ལ། ཁོ་བོ་ཆུང་ནས་ཁྱེད་ཅག་གཉིས་དང་འཕྲད། །ཞེས་སོགས་ནས། སྒྲོ་འདོགས་ནང་ནས་ཆོད་པར་གདོན་མི་ཟ། །ཞེས་པའི་བར་གྱིས་སྔར་བྱས་ཀྱི་སྒྲུབ་པ་ལ་ཡི་རང་དང་ཐུགས་ཀྱི་ཉིང་ཁུ་བྱུང་བའི་ཞལ་གདམས་གནང་ཞིང་དགྱེས་པ་དཔག་མེད་མཛད། དེ་དག་གི་ཚེ་རྒྱ་གར་ནས་བྲམ་ཟེའི་རིགས་ལས་ཚངས་པར་སྤྱོད་པ་ས་ནྱ་ཤྲཱི་ཀཱ་ཤི་བྷཱརྠི་ཞེས་པ་བོད་དུ་འོང་ནས་ཞབས་ཕྱིར་བསྡད་པ་སངས་རྒྱས་པའི་ཆོས་ལ་དད་དེ་དེའི་ཚུལ་ཤེས་པར་འདོད་པ་ལ་རྣམ་གྲངས་གསལ་བར་བྱེད་པ་ཉི་མའི་འོད་ཟེར་ཞེས་བྱ་བའི་ཆོས་ཀྱི་རྣམ་གྲངས་སྩལ་ཞིང༌། ཕྱིས་མཚོ་དཀར་དུ། འཁོར་བའི་འཇིགས་པ་དག་དང་བཅས་པའི་ཕྱིར།། དབང་ཕྱུག་ཆེ་དང་ཁྱབ་འཇུག་ལ་སོགས་པ།། སྐྱབས་སུ་མི་བྱ་བཏང་སྙོམས་སུ་བཞག་ནས།། བཅོམ་ལྡན་འདས་དང་དེ་སྲས་སྤྱན་རས་གཟིགས།། དེ་དང་གཉིས་སུ་མེད་པའི་ཀརྨ་པ།། དེ་ཡི་སྲས་པོ་དཀོན་མཆོག་འབངས་སོགས་ལ།། སྐྱབས་སུ་མཆི་ཞིང་གསོལ་བ་འདེབས་ལགས་པས།། ཚེ་རབས་ཀུན་ཏུ་རྗེས་སུ་འཛིན་དུ་གསོལ།། ཀཱ་ཤི་བྷཱརྠི་ཐུགས་རྗེས་བཟུང་དུ་གསོལ།། ཞེས་པའི་གསོལ་འདེབས་ཀྱང་སྩལ་ཏེ་ཡང་དག་པའི་ལམ་ལ་གཟུད་པར་མཛད། དབུས་སུ་བཞུགས་སྐབས་རྗེ་ཐམས་ཅད་མཁྱེན་པའི་བཀའ་ལྟར་ཐང་ཆེན་ཆོས་རྗེ་བྱང་ཆུབ་སེམས་དཔའ་སེམས་དཔའ་ཆེན་པོ་ཞིག་བཞུགས་པ་ལ་ཆག་ལོ་གོང་འོག་ནས་བརྒྱུད་པའི་དབང་བཀའ་འགའ་ཤས་ཀྱང་གསན།

སྟབས་གཅིག་ཡར་སྟོད་དུ་ཕེབས་ཏེ། ལྷུན་སྒང་དུ་རྗེའི་དྲུང་ནས་རྟེན་གཏོར་འཛུགས་པ་གནང་སྐབས། བཀའ་བཞིན་སྦྱིན་སྲེག་གི་ཕྱག་བཞེས་མཛད། སླར་ཙཱ་རི་མཚོ་དཀར་དུ་ཕེབས་ཏེ་བཞུགས། རྗེ་ཐམས་ཅད་མཁྱེན་པ་ཉིད་ཀྱི་བཀའ་འབུམ་ཡོངས་རྫོགས་ཀྱི་བྱིན་རླབས་དང༌། དབང་རྗེས་གནང་ཁྲིད་ཀ་མང་དུ་གསན་ཞིང༌། དེར་རྗེའི་ཞལ་ནས། སོ་སོའི་སྐྱེ་བོའི་བླ་མ་དེས་དམ་པའི་ཆོས་སྟོན་པ་དེ་ཡང་རྫོགས་པའི་སངས་རྒྱས་ཀྱིས་བྱིན་གྱིས་རླབས་པའི་མཐུ་ཡིན་པས། ཞེས་སོགས་ཀྱི་ཞལ་གདམས་གནང་བའི་གསུང་ཟིན་བྲིས་ཀྱང་མཛད། དེ་གོང་བཤད་སྒྲུབ་གླིང་དུ་བཞུགས་དུས་ཞིག་ན། རྗེ་ཐམས་ཅད་མཁྱེན་པ་དེས་གདུལ་བྱ་ཕྱི་མ་ལ་དགོངས་པའི་ཞལ་ཏ་མང་དུ་བྱོན་བཞིན། མཚོ་དཀར་དུ་ཕེབས་ནས་རིང་པོར་མ་ལོན་པར་གཞན་ངོར་སྐུ་ཁམས་མཉེལ་པའི་ཚུལ་བསྟན་ཞིང༌། ཞིང་ཁམས་བརྗེ་བའི་རྣམ་འགྱུར་མང་དུ་མཛད་པ་དང༌། རྗེ་སྤྲུལ་པའི་སྐུ་ཉིད་ལའང༌། ཚེ་འདི་བློས་ཐོང༌། བྱ་བྲལ་གྱིས། ཟང་ཟིང་འཁོར་བའི་ཆོས་ལ་སྙིང་པོ་མེད་པས། སྒྲུབ་བརྒྱུད་ཀྱི་རྣམ་པར་ཐར་པའི་ཕྱིར་སྙོགས་ཤིག ཞེས་སོགས་ཀྱི་ཞལ་བཀོང་མང་དུ་སྩལ། དུས་དེར་དྭགས་ཀོང་དུས་འཁྲུགས་ལྡང་བར་ཆིངས་ལུགས་ལ་རྗེ་ཉིད་སྐུ་འཁོར་བཅས་ཕེབས་དགོས་ཤར་ཞིང༌། རྗེ་ཐམས་ཅད་མཁྱེན་པ་སྐུ་ཁམས་མཉེལ་བའི་ཚུལ་བསྟན་བཞིན་སྟག་ལོའི་དབྱར་གནས་མཚོ་དཀར་དུ་མཛད། དེ་ནས་སྐུ་རབ་དང་བཤད་སྒྲུབ་གླིང་སོགས་བརྒྱུད་དེ། ཡར་སྟོད་ཤམ་པོའི་གངས་ཞོལ་ར་མོར་ཁྲུམས་ཟླའི་ཉེར་གསུམ་ལ་སྤྲུལ་པའི་རོལ་གཟུགས་ཆོས་དབྱིངས་སུ་བསྡུས་པའི་ཚུལ་བསྟན། དེར་སྤྱན་འདྲེན་དུ་གུའི་གུང་པ་ནང་སོ་བ་ལྷགས་ལྟར་མགྱོགས་མྱུར་གྱིས་སྒར་དུ་ཕེབས་ནས་གཞི་བྱེས་ཀྱི་དགེ་འདུན་ཚང་མ་གདན་ས་ཆེན་པོ་མཚུར་ཕུར་གདན་ཕབ་སྟེ། སྒར་དགེ་འདུན་གྱི་སྡེ་དང་བཅས་པ་ཀུན་ལ་རྗེའི་སྤྲུལ་སྐུ་མྱུར་འབྱོན། གཡོ་མེད་རྡོ་རྗེ་འཛིན་དང་ཌཱ་ཀི་མ། །སོགས་ཀྱི་གསོལ་འདེབས་འཛུགས་པ་མཛད།

ལྷོ་བྲག་ནས་རྗེ་དཔའ་བོ་དཔོན་སློབ་ཀྱང་ཕེབས་ཏེ་སྐུ་གདུང་རིན་པོ་ཆེ་ཙན་དན་དཀར་དམར། ཨ་ག་རུ་འབའ་ཞིག་གི་ཞུགས་ལ་བཞེན་པ་དང༌། མཚུར་གནས་ནང་ཡངས་ཅན་ཡང་ཟུར་ལྕོག་གྲྭ་སྔགས་གྲྭ་སོགས་གཞི་བྱེས་ཀྱི་དགེ་འདུན་དུ་མས་མཆོད་འབུལ་གྱི་ཆོ་ག་མང་དུ་འཛུགས་པ། ལྷ་སར་ཇོ་བོ་ཤཱཀྱ་མུ་ནིའི་དྲུང་དུ་གསེར་ཞོ་སུམ་བརྒྱ་ལས་བསྐྲུན་པའི་མཎྜལ་དང༌། འཕགས་ཡུལ་མ་ག་དྷ་རྡོ་རྗེ་གདན་གྱི་མ་ཧཱ་བོ་དྷི་ལ་སྙན་དར་དང་མཆོད་འབུལ་གྱི་རྒྱུན་ཐེས་སུ་གསེར་མང་ཞིག་སོགས་རྒྱ་བོད་ཡོངས་ཀྱི་རྟེན་ཁྱད་ཅན་ཀུན་ལ་སྙན་དར་དང་མཆོད་པ། ས་སྐྱ་དང་ཐེལ་འབྲི་སྟག་དགེ་འབྲས་སོགས་ཀྱིས་གཙོས་མངའ་རིས་ནས་དྭགས་ཀོང་ཡན་གྱི་དགོན་སྡེ་གྲུབ་པའི་མཐའ་རིས་སུ་མ་ཆད་པ་ཡོངས་ལ་མང་ཇ་འགྱེད་ཆེན། བླ་སློབ་ཀུན་ལ་མཆོད་བསྔོའི་རྟེན་གྱི་འབུལ་ནོད་རྣམ་གཞག་དང་བཅས་པ་རྒྱ་ཆེར་སྩལ་ཞིང༌། ཀར་སྡེ་རྣམས་ལ་དེ་ཐོག་དད་རྟེན་གྱི་སྐལ་པ་དང༌། གདན་ས་གོང་འོག་བར་གསུམ་གྱི་ཞལ་ངོའི་གཙོས་ཁམས་བོད་ཀྱི་མི་ཆེན་རྗེ་ཉིད་ཀྱི་ཞབས་ལ་ཐུགས་པ་ཀུན་ལའང་གདུང་སྐལ་དང་གནང་ཆ་གྱ་ནོམ་པ་གནང་སྟེ་སྔོན་རྗེ་དེ་བཞིན་གཤེགས་པའི་དགོངས་རྫོགས་ཀྱི་དེབ་མཚུར་ཕུར་འདུག་པ་དང༌། རྗེ་ཆོས་གྲགས་རྒྱ་མཚོའི་དགོངས་རྫོགས་དེབ་སོགས་ཀྱི་དབང་དུ་བྱས་ན་དེ་དག་ལས་ཀྱང་ཆེས་རྨད་དུ་བྱུང་བ་གནང་ཞེས་འབྱུང༌། དེ་ནས་རྗེ་དཔའ་བོ་རིན་པོ་ཆེའི་ཞལ་སྔ་ནས་སོགས་ནས། སྔོན་རྗེ་དེ་ཉིད་ནས་བཞུགས་ཁྲི་ཁྱད་མེད་མཛད་ཅིང་ཕྱག་རྫས་རྣམས་ཀྱང་གཟིགས་འབུལ་གྱི་ཚུལ་གྱིས་ཕལ་ཆེར་རྩིས་སྤྲོད་གནང་གྲུབ་ལྟར་དང༌། བཤད་སྒྲུབ་གླིང་དུ་སྒར་པ་རྣམས་ལ་ངེད་རེ་ཞིག་འགོལ་བ་ཅིག་བྱེད་པ་ཡིན་པས་ཁྱེད་རང་སྒར་པའི་སྐྱབས་གནས་སྤྲུལ་པའི་སྐུ་ཐམས་ཅད་མཁྱེན་པ་ལ་ཞུས། ཅེས་སྔ་ཕྱིར་བཀའ་སྩལ། གནང་བ་གོང་དུ་རྒྱལ་ཚབ་ཏུ་བསྐོས་ཟིན་པར་འདུག་པའི་དགོངས་པ་སྒྲུབ་དགོས་ཤེས།

སྒར་ཕྱི་ནང་དང་མཚུར་རྩེ་སྒང་འབྲི་གདན་རིན་སྤུང་སོགས་བུ་སློབ་གྲྭ་རིས་སྦྱིན་བདག་འགོངས་ཆེ་བ་ཀུན་ལ་བཀའ་གྲོས་བསྐོར་བ་མཛད་ནས། ཐམས་ཅད་ཀྱིས་གསོལ་བཏབ་བཞིན། གདན་ས་དཔལ་གྱི་མཚུར་ཕུའི་བླ་གཡེ་ཆེན་མོར་གུར་ཆེན་བཞུགས་ཁྲི་ཡོལ་སྒོར་སོགས་བཀོད་ཤོམས་རྒྱ་ཆེན་མཛད་དེ། རྗེ་སྤྲུལ་པའི་སྐུ་རིན་པོ་ཆེ་ཉིད་རྒྱལ་ཚབ་བསྟན་པའི་བདག་པོར་མངའ་གསོལ་ཏེ། བོད་ཆེན་ལྗོངས་ཀྱི་སྲིད་གཉིས་སྤྱོད་པ་བ་སྐྱབས་རོལ་མཆོག་དམན་ཀུན་ཡིད་ལ་ངལ་གསོ་ཐོབ་པའི་ལེགས་ཇའི་འབུལ་ནོད་རྒྱ་ཆེར་བགྱིས་ཤིང༌། གདན་ས་མཚུར་ཕུར་རྗེའི་སྐུ་གདུང་དང་སྐུ་བལ་གྱི་རིང་བསྲེལ་གྱི་མཆོད་རྟེན་སོགས་བཞུགས་པའི་ཆེད་དུ་བཙུག་ལག་ཁང་བཀྲ་ཤིས་གསར་མར་ཞིག་གསོས་དང༌། ཐུགས་རྟེན་དུ་དངུལ་སྲང་ཆེན་བཞི་སྟོང་བརྒྱད་ཅུ་རྩ་བཞི་དང༌། གསེར་ཞོ་བརྒྱད་བརྒྱ་གོ་བཞི་སོགས་ལས་གྲུབ་པའི་དཔལ་ལྷ་བབ་མཆོད་རྟེན་མཐོ་སུམ་ཅུ་པ་བང་རིམ་གྱི་ངོས་ལ་རྗེ་ཉིད་ཀྱི་རྣམ་ཐར་མཛད་པའི་རྣམ་གྲངས་བརྒྱ་རྩ་བརྒྱད་དུ་བསྒྲིགས་པའི་བཀོད་པ་རིན་པོ་ཆེ་རིན་ཐང་བྲལ་བ་སྣ་ཚོགས་ཀྱི་ཕྲ་རྒྱན་གྱིས་སྤྲས་པ། བཟོ་དང་ནང་དོན་རིག་པ་ལ་ལྷན་སྐྱེས་ཀྱི་སྤོབས་པ་དགེ་བ་ཅན་ཀརྨ་སྲིད་བྲལ་བས་བཟོ་བཀོད་དོ་དམ་གྱིས་ཡོས་ལོ་ཟླ་བ་བཞི་པའི་ཡར་ཚེས་ལ་བཟོ་འགོ་འཛུགས་པ་མཛད། གསུང་གི་རྟེན་དུ་མདོ་སྔགས་ཀྱི་བཀའི་དགོངས་འགྲེལ་རྗེ་དེ་ཉིད་ཀྱིས་རང་གཞུང་དང༌། གཞན་འགྲེལ་དུ་མཛད་པའི་བསྟན་བཅོས་ཇི་སྙེད་པ་རྣམས། ཨོཾ་སིདྡྷིརསྟུ། གཅིག་ཏུ་ཞི་བའང་བདེ་ཆེན་སྦྱོར་བཞེད་ན། །ཞེས་སོགས་ཀྱི་དཀར་ཆག་ཏུ་བཏབ་པས་བཀའ་བསྡུ་མཛད་པ་བཞིན། ནོར་ཅན་སྐུ་རབ་ཆོས་མཛད་མས་རྒྱུ་རྐྱེན་གྱི་ཉེར་ལེན་ཀྱང་བགྱིས་ཏེ། གསེར་རྐྱང་གིས་བཀའ་འབུམ་པུསྟི་སུམ་ཅུ། སྐུ་རྟེན་རྗེ་ཉིད་ཀྱི་སྐུ་བརྙན་དངུལ་གདུང་གི་བུམ་སྐུ་གདུང་ཐལ་རུས་ལས་གྲུབ་པ་དང༌། གཟིམ་མལ་སྐུ་འདྲ་གསེར་ལས་གྲུབ་པ་ཇོ་ཚད་དུ་ཉེ་བ་ཙམ་རྣམས་རིམ་པས་བཞེངས་སུ་གསོལ་བར་མཛད་ཅིང༌།

རྗེ་ཉིད་རིན་པོ་ཆེ་ཕལ་ཆེར་མཚུར་ཕུ་དང་ཡངས་ཅན་དུ་བཞུགས་ཏེ། གཞི་བྱེས་ཀྱི་དགེ་འདུན་གྱི་སྡེ་རྣམས་ལ་ཚོགས་ཆོས་དང༌། སོ་སོར་ཟབ་ཁྲིད་ཀྱི་རིམ་པ་སོགས་གང་འཚམས་པའི་བཀའ་དྲིན་སྩལ། དེ་དག་སྐབས། བཞག་བླ་བསོད་ལྷུན་པ་སོགས་ཀྱིས་ཁམས་འགྲོས་མཛད་ཁར་སྤྲུལ་པའི་སྐུ་གང་དུ་འབྱོན་ཞུས་པ་ལ། ཕལ་ཆེར་སྔོན་རྗེ་ཉིད་ཀོང་པོར་བཞུགས་སྐབས་ཀྱི་གསུང་མགུར་ན་ཡོད་པའི། ང་སྐྱེ་བ་འདི་ཡི་འོག་རོལ་དུ།། ཀྲེ་ཤོད་གངས་ཀྱི་ར་བའི་སྟོད།། ཞེས་སོགས་སུ་རང་འབྱོན་ནམ་གསུངས་པ་བཞིན་ཕྱིས་དེ་ཁོ་ན་ལྟར་གྱུར། མཚུར་ཕུ་གྲྭ་ཚང་གི་སླཽབ་དཔོན་དུ་དྲུང་ནས་སངས་དང་ལ་བ་དང༌། གནས་ནང་ནང་སོར་དཀའ་བཅུ་བ་དཔལ་ལྡན་བཟང་བསྐོ་བ། རྒྱུད་གྲྭའི་སློབ་དཔོན་དུ་སྔགས་རམ་པ་ཚུལ་ཁྲིམས་རྣམ་རྒྱལ་བསྐོ་བཞག་དང༌། ཆུ་ཤུལ་བར་གཙུག་ལག་ཁང་བཞེངས་པའི་ཞལ་ཏ་གནང་བ། རབ་འབྱམས་པ་ཀརྨ་རྣམ་རྒྱལ་ལེགས་བཤད་གླིང་གི་གདན་སར་བསྐོས་ཤིང༌། གཙང་ཁང་གི་རྗེ་བྱམས་པའི་སྐུ་བཞེངས་འཕྲོའི་ཞིབ་ཚགས་གཟུངས་བཞུགས་རབ་གནས་རྣམས་གྲུབ་པར་མཛད་ཚེ་ངོ་མཚར་བའི་ལྟས་འཇའ་འོད་དང་མེ་ཏོག་གི་ཆར་ཡང་བྱུང༌། སྔགས་གྲྭ་ཀརྨ་རིག་འཛིན་མཁའ་སྤྱོད་གླིང་པའི་སློབ་དཔོན་སྔགས་རམ་པ་ཀུན་སྤང་ཞུས་པའི་གདན་སར་རབ་འབྱམས་པ་ཀར་བསྟན་རྒྱ་མཚོ་བསྐོ་བཞག་མཛད་ནས་ཡར་རྒྱབ་ཏུ་ཞལ་ངོ་རྣམས་ལ་བསླབ་སྟོན་དང་བཅས། སྒྲགས་རྒྱལ་བྱེད་ཚལ་གྱི་དགོན་གནས་ཆོས་གཞིས་དང་བཅས་ཏེ་སྦྱོར་བ། གསུང་རབ་རྒྱ་མཚོའི་གླིང་དུ་ལི་དམར་ལས་གྲུབ་པའི་སྟོན་པའི་སྐུ་ཁྱད་ཅན་གསེར་དངུལ་གྱི་ཁྲི་རྒྱབ་ཡོལ་དང་བཅས་པ་གནང་བ། ཐོབ་རྒྱལ་འདུལ་གྲྭ་གླིང་དུ་སློབ་དཔོན་ཀུན་སྤངས་བགྱིས་པའི་གདན་སར་རབ་འབྱམས་སྨྲ་བ་ཞལ་ཏ་པ་བསྐོ་བ། དགའ་ཚལ་ཀརྨ་གཞུང་ལུགས་གླིང་དུ་མཁན་དབང་རྣམ་རྒྱལ་པས་ཀུན་སྤངས་ཞུས་པའི་བཞུགས་གནས་དྭགས་པོའི་ཡོམ་དགོན་པ་འབུལ་བ་མཛད་ནས། གདན་སར་མི་ཉག་བཀའ་བཅུ་པ་བསྐོས་ཤིང༌།

དེ་རྣམས་ལ་ཕན་བདེའི་འབྱུང་གནས་རྒྱལ་བསྟན་གྱི་རྩ་བ་སྡོམ་པ་གསུམ་ལ་ཚུལ་བཞིན་དུ་སློབ་དགོས་ཚུལ་སོགས་ཀྱི་བཅའ་ཡིག་དང་ཞལ་གདམས་རྒྱས་པར་གནང༌། མཆོད་ཡོན་སྤྱི་དགོས་ཀྱི་དགེ་ལེགས་སུ་ལྷུན་སྒང་དུ་རྟེན་གཏོར་འཛུགས་པ་ཡང་མཛད། ཞལ་ངོ་རྣམས་རྩེ་གཅིག་དད་པས་ནཱ་རོ་ཆོས་དྲུག་ལ་སོགས་པའི་ཟབ་ཆོས་ཀྱི་བཀའ་དྲིན་ཞུས་ཤིང༌། ཛྷཻཀྵིམ་ལས་གྲུབ་པའི་ཐུབ་དབང་སྐུ་རྡོ་རྗེ་གདན་ཆུང་མ་ཁྱད་ཅན་དང་བསམ་གྲུབ་བདེ་ཆེན་པའི་བླ་གཡུ་སེང་གེ་ཞོ་སྤུངས་ཀྱིས་ཐོགས་དྲངས་པའི་འབུལ་བསྙེན་རྒྱ་ཆེར་ཞུས། གཞན་ཡང་ཟུར་རུ་གདོང་གི་གདན་སར་བཀའ་བཅུ་ཀརྨ་རྒྱ་མཚོ་བསྐོ་བ། བཤད་སྒྲུབ་གླིང་དུ་དགེ་སློང་ཀུན་རིན་པ་བསྐོས་ནས། གཙུག་ལག་ཁང་གི་ལོགས་བྲིས་ཤིང་རྩི་ལྷ་ཆེན་བཞེངས་འཕྲོ་སོགས་ཚགས་སུ་བསྒྲུབ་པའི་ཆ་རྐྱེན་དང་ཞལ་བསྐོས་མཛད་པ་སོགས་ཆོས་སྡེ་སོ་སོའི་བླ་མ་སློབ་དཔོན་དགོས་པ་རྣམས་བསྐོ་བ། དགེ་རྒྱུན་གྱི་ཆོས་གཞིས་དང་ཆ་རྐྱེན་སྦྱོར་བ། གྲྭ་པ་གསར་བུ་པ་རྣམས་ལ་རབ་བྱུང་དང་བསྙེན་རྫོགས་འཕྲལ་དུས་སུ་གནང་བ། རེ་ཞིག་ལེགས་བཤད་གླིང་དུ་དགེ་འདུན་རྣམས་ལ་དཔལ་ལྷན་ཅིག་སྐྱེས་མའི་བསྐྱེད་རིམ་ལྷ་ཁྲིད་ཀྱི་གདམས་པ་སྩོལ་ཞིང་བཞུགས་པའི་ཉིན་ཅིག་སུས་སྨྲས་ཀྱི་ངེས་པ་མེད་པར་མཆོག་སྤྲུལ་འཁྲུངས་ཡོད་འདུག་ཟེར་བའི་སྐད་ངག་དང༌། དགེ་འདུན་གྱི་མང་ཇའི་ཚོགས་དུང་གྲགས་པ་ལྷན་ཅིག་ཏུ་བྱུང་བས། རྟེན་འབྲེལ་བཟང་སྙམ་དུ་དགོངས་པའི་ཐུགས་སྤྲོ་རྒྱ་ཆེར་འཁྲུངས་ཏེ། བླ་མ་རྒྱལ་མཚན་སོགས་དགེ་སློང་སུམ་སྦྲེལ་ཞིག་ལ། བཀྲ་ཤིས་ཁ་བཏགས་དང༌། རྗེའི་གསོལ་ཐུར་བསྐུར་ཏེ་མཆོག་སྤྲུལ་གང་དུ་འཁྲུངས་ལྟ་ཉུལ་དང་ཉེ་ལེན་ལ་མངགས་པ་མཛད། དེར་སྔོན་རྗེའི་བཀའ་ལྟར་ཀུན་རིག་རྣམ་གྲོལ་སྒོ་ཆེན་གྱི་ཆོག་བསྒྲིགས་མཛད་ནས་པར་དུ་བསྒྲུབ་པ་དང༌། རྒྱལ་བ་རྒྱ་མཚོ་ལྷ་དགུའི་ཆོ་ག་ཉིད་ཀྱིས་མཛད་པའི་གཏོར་དབང་དང༌།

ཐིག་རྩ་ལྷོ་སྒོའི་ལྷན་ཐབས་དང་བཅས་པ། མགོན་པོའི་ལས་བྱང་འཁོར་ལྔ་ལས་འགྲིགས་གསོལ་ཁ་སོགས་དག་ཐེར་དང་པར་དུ་བསྒྲུབ་པར་མཛད། ཡར་ཀླུངས་སུ་སྡེ་སྲིད་ཞལ་ངོ་ནང་ཁུལ་གྱི་ཆིངས་ལུགས་ལ་ཕེབས་ནས་ཕོ་བྲང་སྣེའུ་གདོང་རྩེར་བཞུགས་པའི་ནུབ་གཅིག་ཐོ་རེངས་ཀྱི་རྨང་ལམ་དུ། རིན་ཆེན་ཁྲི་སྟེང་མཚུངས་མེད་སྤྲུལ་པའི་སྐུ། ། ཞེས་སོགས་རྗེ་ཉིད་ཀྱིས་སྩལ་བའི་རྣམ་ཐར་དུ་གསུང་བཞིན། མཆོག་སྤྲུལ་བསམ་བཞིན་དུ་སྲིད་པ་ཉེ་བར་བཞེས་ཤིང༌། འགྲོ་བའི་སྡུག་བསྔལ་སེལ་བའི་སྨན་མཆོག་ཏུ་འགྱུར་བའི་མཚན་ལྟས་གསལ་པོར་ཡང་གཟིགས། དེ་ནས་མཚུར་ཕུའི་དབེན་གནས་ཁྱུང་རྫོང་གི་སྒྲུབ་ཁང་བཅོས་སྐྱར་མཛད་པ་དེར་བཞུགས་པ་ན། སྦྲུལ་ལོ་ཟླ་བ་བཞི་པར་སི་ཏུ་རིན་པོ་ཆེས་སྔོན་གྱི་ལུང་བསྟན་བཞིན་ཀྲེ་སྨད་སྟག་བཟང་དུ་མཆོག་སྤྲུལ་འབྲུག་ལོ་ལ་བལྟམས་པའི་གཏམ་སྙན་འབུལ་མི་གནང་བ་འབྱོར་བས། རོལ་མོ་དང་རི་ཀླུང་ཀུན་དུ་དར་འཕྱར་བ་ལ་སོགས་པའི་དགའ་སྟོན་རྒྱ་ཆེར་མཛད་ ཅིང༌། ཐམས་ཅད་མཁྱེན་པ་ཀརྨ་པ་ཆེན་པོ། །ཞེས་སོགས་ཀྱི་སྤྲུལ་པའི་སྐུའི་བརྟན་བཞུགས་དང༌། གཟིམ་སྐྱིལ་དུ་སྐུ་རིམ་དུ་སྒྲོལ་དཀར་ཆོ་ག་རྒྱུན་ཆགས་སུ་འཛུགས་པ་གནང༌། དབུས་གཙང་གི་གྲྭ་རིགས་སྦྱིན་བདག་རྣམས་ལ་ཡང་བཀའ་འཕྲོས་སྩལ། ཟླ་བ་དྲུག་པར་ཇ་འདྲེན་ཐོག་མ་འབུལ་བར། རྗེ་གོང་མའི་སྐུའི་རིམ་གྲོ་བླ་སྨན་པ་སོགས་དགེ་སློང་བཅུ་ཕྲག་ཙམ་ཞིག ཚོགས་གཉིས་ཀྱི་འབྲས་བུ་ཡོངས་སྨིན་པས། །ཞེས་སོགས་ཀྱི་ཞུ་འཕྲིན་དང་བཅས་ཏེ། འཕྲལ་གྱི་ན་བཟའ་དང་དབུ་ཞྭ་ཞྭ་ནག་རྒྱུན་བཞེས། གསོལ་སྤྱད། ཕྱག་ཐམ། གཞོན་ནུའི་རོལ་ཚུལ་དང་འཚམས་པའི་གོས་ཆས་རྒྱན་སོགས་ཉེར་མཁོ་འབུལ་བ་དང་ཞམ་རིང་དུ་རྫོང་བ་གནང་ཞིང༌། གོང་དུ་འཇང་རྒྱལ་པོ་བད་དཀར་འཛིན་རྒྱལ་སར་འཁོད་པའི་དགའ་སྟོན་ལེགས་སྐྱེས་འབུལ་སྐྱེལ་གྱི་མགྲོན་ཚན་ལ། མཆོག་སྤྲུལ་སྐུ་བལྟམས་པའི་སྙན་སྒྲོགས་ཀྱི་གཏམ་སྐྱེས་དང༌།

རྒྱལ་པོ་ཉིད་རྒྱལ་སར་འཁོད་པའི་ཤིས་བརྗོད་དང་བསླབ་བྱའི་ཆབ་ཤོག་ལེགས་ཇའི་རྟེན་འབྱུང་དུ། བཀྲ་ཤིས་ཁ་བཏགས། སྲབ་ཆེན་ཀུནྡའི་མེ་ཏོག་ལྟར་དཀར་བ། བྱེ་རུ་དཀར་པོ་ཟླ་བའི་ཐིག་ལེ་ལྟ་བུ་བཅས་རྣམས་སྩལ། 

ལོ་དེ་ཉིད་ཀྱི་ཟླ་བ་བཅུ་གཉིས་པ་ལ་དངུལ་གདུང་རིན་པོ་ཆེ་རྟེན་དང་བརྟེན་བཅས་ལེགས་པར་གྲུབ་པར། རྗེ་དཔའ་བོ་དང་ཞལ་རྒྱས་རྡོ་རྗེ་སློབ་དཔོན་དུ་ཕེབས་ཏེ། རྒྱུད་སྡེའི་དཀྱིལ་འཁོར་ཆེན་པོ་དུ་མ་ཞལ་ཕྱེ་ནས་རབ་ཏུ་གནས་པ་ལེགས་པར་མཛད་དེ། རབ་གནས་ཚུགས་པ་ནས་རླུང་འཚུབས་ཞི་ཞིང་དྲོད་ཆེར་བབ་པ་དང༌། དངོས་གཞིའི་ཉིན་བྱིན་རླབས་ཀྱི་མཚན་མ་ཆེས་མང་དུ་བྱུང་ཞིང༌། བཟོ་སྦྱོང་པ་རྣམས་ལ་གསེར་སིལ་མ་ཞོ་བདུན་བརྒྱ་ལྷག་ཙམ་གྱིས་གཙོས་པའི་ཡོན་རྫོངས་དང༌། འགོ་ལུང་དོ་དམ་པ་ཀུན་ལའང་རྣམ་གཞག་གི་གནང་ཆ་རྒྱ་ཆེར་སྩལ་ཞིང་ཚིམ་པར་མཛད་ཅིང༌། གསར་མ་ཤོད་དུ་དངུལ་གདུང་རིན་པོ་ཆེར་དཀར་བུམ་ཕོ་བྲང་མ་ཆེ་ལེགས་ཆ་དང༌། དངུལ་གྱི་མཎྜལ་གསར་བཟོས་དང༌། སྔོན་རྗེ་ཉིད་ལ་གོང་མ་ཅིང་དེའི་ཕོ་ཉ་ཐའི་ཀྱེན་གྱིས་ཕུལ་བའི་དངུལ་སྤྱད་ཁྱད་མཚར་བ་འགའ་ཞིག་གིས་ཐོག་དྲངས་པའི་གསེར་སྤྱད་དངུལ་སྤྱད་ཤེལ་སྤྱད་དཀར་སྤྱད། འཕན་གདུགས་བླ་བྲེས་སྙན་དར་སོགས་ཀྱི་མཆོད་རྫས་དང༌། སྒོ་པས་སྦྱིན་བདག་ཞུས་པའི་མཆོད་མེའི་སྦྲ་ཁ་སོགས་མཆོད་པ་རྒྱུན་ཆགས་ཀྱི་ཆ་རྐྱེན་དཔག་མེད་སྦྱོར་བ་དང༌། སྐུ་ཚབ་གཟིམ་མལ་གྱི་སྐུ་བརྙན་བླ་མ་ལྷ་ཁང་དུ་དྲུང་ན་རིམ་གོང་མའི་སྐུ་འདྲ་རྣམས་ཀྱི་གྲར་བཞུགས་སུ་གསོལ་ཞིང༌། ཁྲི་ཅོག་གྲས་འགྲིགས། འཕན་བླ་བྲེ་གསོལ་སྤྱད་དབང་ཆས་ལ་སོགས་པའི་མཆོད་ཤོམས་ཀྱི་བཀོད་ལེགས་མཛད། གསོལ་དཔོན་ཤཱཀ་རྡོར་བས་རྗེའི་སྐུ་སྨན་འདམས་ལས་གྲུབ་པ་སྐུ་ཚད་མ་ཞིག་བཞེངས་པ་ལ་རབ་ཏུ་གནས་པར་མཛད་དེ་འབྲས་སྤུངས་མཆོད་རྟེན་དུ་བཞུགས་པར་བཀས་གནང༌། རྟ་ལོར་དགེ་འདུན་ཡང་རི་བ་རྗེ་སྤྲུལ་པའི་སྐུའི་སྐུ་རིམ་དང་སྲི་ཞུ་ལ་སྔ་འགྲོས་སུ་རྫོང་བ་མཛད། དེ་དག་གི་ཚེ་སྤུང་རི་ནང་སོ་བ་ཡོར་བསྐོ་བ་དང༌། དབོན་ཀར་བསྟན་ཀྭན་ཏིང་གུ་ཤྲིའི་ལས་ཀ་དང་བཅས་ཏེ་དགའ་ལྡན་མ་མོའི་གདན་སར་བསྐོ་བ། གཡམ་བཟང་གི་སྤྱན་སྔ་ལ་གུ་ཤྲིའི་ལས་ཀ་གནང་བ་སོགས་ཀྱང་མཛད།

དེ་ནས་བཞུགས་སྒར་ཀྱང་རིམ་པས་རྗེའི་མཆོག་སྤྲུལ་སྤྱན་འདྲེན་ལ་མདོ་ཁམས་ཕྱོགས་སུ་འདེགས་པའི་དགོངས་པས་རྗེ་དཔའ་བོའི་དྲུང་དུ་ཕྱག་འབུལ་དང་སྨོན་ལམ་བྱིན་རླབས་ཞུ་བར་ལྷོ་བྲག་ཏུ་ཕེབས་ཏེ། ཁམས་ནས་མཆོག་སྤྲུལ་སྤྱན་དྲངས་ནས་སླར་མ་འབྱོར་བར་གཙང་དབུས་དྭགས་ཀོང་གི་བསྟན་པ་བརྩེ་སྤྱན་གྱིས་འཚོ་དགོས་པ་ལ་སོགས་པའི་ཞུ་འབུལ་མཛད། རྗེ་དེས་ཀྱང་མཆོག་སྤྲུལ་དབུས་སུ་མྱུར་བར་སྤྱན་འདྲོངས་པ་མཛད་ནས་མཇལ་ཐུབ་པ་ཞིག་དགོས་པའི་ཞལ་བཀོད་སོགས་སོ་སོ་ནས་ཐུགས་དགྱེས་ཚིམ་མཛད་དེ། ཚུར་འབྲོག་སྟོད་དུ་ཕེབས་པར། རིན་སྤུངས་ས་སྐྱོང་ངག་དབང་འཇིག་རྟེན་དབང་ཕྱུག་གིས་སྤྱན་འདྲེན་དང༌། སྒར་གྱི་ཐུགས་དམ་རྟེན་གནྡྷོ་ལའི་བཅས་སྐོར་རྟེན་མཇལ་ཀྱང་ཞུ་བཞེད་པའི་ཞུ་འཕྲིན་དང་གསེར་ཡིག་འབྱོར་བས་མཚུར་ཕུ་ནས་རྟེན་སྒམ་རགས་རིམ་ཀྱང་སྤྱན་འདྲེན་མཛད་དེ། ལུག་ལོའི་དབྱར་གཙང་ཕྱོགས་ལ་རོང་ཆེན་བརྒྱུད་དེ་ཆིབས་བསྒྱུར། བདེ་སྐྱིད་གླིང་ནས་ས་དབང་དཔོན་བློན་སྐུ་འཁོར་རྒྱ་མཚོའི་དཔལ་འབྱོར་སུམ་རྩེན་གྱི་དབང་པོ་ས་ལ་སྤྱོད་པ་ལྟ་བུའི་བཀོད་པ་ཕུན་སུམ་ཚོགས་པས་མདུན་བསུས་ཏེ་མཁའ་རུ་སྟེང་ཀླུ་སྡིངས་སུ་གདན་ཕབ། བཀུར་སྟི་དང་རིམ་གྲོ་དཔག་ཏུ་མེད་པས་བསྟི་སྟང་དུ་བགྱིས་ཤིང༌། རྟེན་མཇལ་སོགས་གནང་ཚེ་ཀུན་གྱི་མཐོང་སྣང་མཐུན་པར་ཁ་དོག་སྣ་ལྔའི་འཇའ་ཚོན་དང་མེ་ཏོག་གི་ཆར་བབ་པའི་ལྟས་མཚན་ངོ་མཚར་བ་དུ་མ་བྱུང༌། གཡུང་དར་རྒྱས་སུ་ཆོས་མཛད་མས་རྗེའི་བཀའ་འབུམ་བཞེངས་གྲུབ་པར་རབ་གནས་དང་གདན་སར་སྤྱན་འདྲེན་དུ་བཅུག་གསེར་མདོག་ནས་མཁས་དབང་དཔལ་མཆོག་པ་དང༌། སྐྱེད་ཚལ་ནས་ཆོས་རྗེ་གུང་པ་སོགས་དགེ་བའི་་བཤེས་གཉེན་ཆེན་པོ་དུ་མ་མཇལ་དུ་བྱོན་པ་རྣམས་ལ་སོ་སོའི་ཐུགས་མོས་དང་འཚམས་པའི་དམ་ཆོས་བཀའ་དྲིན་སྩལ། བདག་མོ་རྒྱལ་རྩེ་མས་རྫོང་དཀར་དུ་སྤྱན་དྲངས་ཏེ་མཆོད་པ་དང་བཀུར་སྟི་རྒྱ་ཆེན་པོ་དང༌།

གཞན་ཡང་ཡུལ་གྲུ་སོ་སོ་བ་འགའ་དང་འགའ་ཞིག་ནས་ཞབས་པད་དུ་གུས་འདུད་ཀྱི་འབུལ་བསྙེན་ཅི་རིགས་པ་དང༌། ཆིབས་བསྒྱུར་བའི་ལམ་བར་གྱི་ཆོས་སྡེ་དང་མི་སྡེ་མཆོག་དམན་བར་མར་གྱུར་པ་ཀུན་གྱིས་སྤྱན་འདྲེན་དང་འབུལ་ཞབས་མཆོད་སྤྲིན་ནི་བགྲང་བ་ལས་འདས་ཤིང༌། དེ་རྣམས་ཀྱི་མཁན་སློབ་ཀྱིས་གཙོས་པའི་ཆོས་སྡེ་རྣམས་ལའང་གང་འཚམས་པའི་དམ་ཆོས་ཀྱི་བཀའ་དྲིན་དང་འཕྲལ་ཡུན་གྱི་བསླབ་བྱ་དང་ཞལ་བསྒོས་མཐིལ་ཕྱིན་སྩལ་ཞིང༌། ཡུལ་རིས་ཀྱི་སྐྱེ་བོ་དེ་དག་གི་ཚོགས་ཀྱང་ཡང་དག་པའི་ལམ་ལ་འགོད་པའི་ཕྲིན་ལས་རྒྱ་ཆེར་མཛད་ཅིང་ཕེབས་ཏེ། ཟབ་ཕུ་ལུང་གི་གནས་མཇལ་གནང་ཚེ་དགུན་ཡིན་ཡང་གཏེར་ལུང་གི་ནམ་མཁར་འཇའ་འོད་ཁ་དོག་ལྔ་འཕྲོ་བ་བྱུང༌། སྙེ་མོ་བྲ་སྐོར་དུ་རྒྱལ་ཚབ་སྤྲུལ་སྐུ་གྲགས་པ་དོན་གྲུབ་དགུང་ལོ་བཅུ་གསུམ་པས་མཇལ། དེར་ཧོར་དཔོན་ཐར་པ་འབུམ་འདས་པའི་བསྔོ་ཞུས་དང༌། ཡངས་ཅན་དྲུང་ནས་སྤྱན་འདྲེན་པ་འབྱོར། ཆོས་སྡེ་བྱེ་མཁར་དུ་རྗེ་དབོན་པན་ཆེན་པས་གཞི་ལེན་གྱི་ཞབས་ཏོག་དང༌། བཤད་པ་བགྲོ་གླེང་སོགས་ལེགས་པར་བཤད་པའི་མཆོད་པས་མཉེས་པར་མཛད་ཅིང༌། རིན་རྩེ་པས་ཀྱང་འབུལ་ཞབས་ཡང་དག་བགྱིས། དེ་ནས་རྗེ་དུས་མཁྱེན་རིན་པོ་ཆེ་རླུང་དྷཱུ་ཏིར་ཆུད་པའི་གནས་མཆོག་གཞུ་གྲུ་བཞིའི་གཟིམ་བུག་སོགས་ཀྱི་གནས་མཇལ་མཛད་དེ། ཚེས་དྲུག་ལ་གདན་ས་ཡངས་ཅན་དུ་གདན་ཕབ་པར་མཛད། དགའ་ལྡན་མ་མོ་ནས་དབོན་གུ་ཤྲི་ཀར་བསྟན་བྱོན་པས་རྟ་འབུལ་གཏོས་ཆེ་བ་བགྱིས། ལོ་མཇུག་སྐུ་རིམ་དང་ལྕགས་ཕོ་སྤྲེའུ་ལོའི་ལོ་གསར་མཛད། འཇང་རྒྱལ་བློན་མཆོད་ཡོན་གྱི་འབུལ་སྐྱེལ་སླེབ། སྨོན་ལམ་གྱི་ཐོག་འདུ་ཁང་གསར་མར་གནྡྷོ་ལའི་རྟེན་ཤོམ་རྒྱས་པ་དང༌། གཞི་བྱེས་ཀྱི་དགེ་འདུན་སྟོང་དང་ཉེ་བ་ལ་སྟོན་པ་རྫོགས་པའི་སངས་རྒྱས་ཀྱི་འཁྲུངས་རབས་བརྒྱ་རྩའི་ལྗགས་ལུང་གནང༌། དེ་སྐབས་རྒྱལ་ཚབ་སྤྲུལ་པའི་སྐུ་ལ་ཡོངས་རྫོགས་དགེ་བསྙེན་གྱི་སྡོམ་པ་དང༌།

བྱང་སྡོམ་གནང་བ་བཅས་མཛད་ཅིང༌། དཔལ་ལྡན་གྲགས་པ་དོན་གྲུབ་ཁྱབ་བདག་ཆོས་ཀྱི་ཉི་མ་ཞེས་མཚན་ཡང་གསོལ། ཟླ་བ་གཉིས་པར་སྔོན་ཡབ་སྲས་བཤད་སྒྲུབ་གླིང་དུ་བཞུགས་སྐབས་རྗེ་དེ་ཉིད་ཀྱི་ཚེམས་ཞིག་བྱོན་པ་རྗེ་ཉིད་ལ་གནང་བ་དེའི་བཞུགས་ཁང་དངུལ་གྱི་མཆོད་རྟེན་རྐང་གང་ཙམ་བུམ་ནང་དུ་ཚེམས་ཉིད་དྲ་ཚགས་ཀྱི་པདྨ་ཤེལ་ཀས་བཏེག་པའི་རྒྱ་ཕིབས་དང་བཅས་པར་བཞུགས་སུ་གསོལ་ནས་རབ་ཏུ་གནས་པར་མཛད། དེ་སྐབས་ཟུར་རི་བླ་མ། རྗེ་འཕྲིན་ལས་གཉིས་པ་སོགས་གཉུག་མར་བཞུགས་པའི་སྐྱེས་ཆེན་དུ་མ་དང༌། དགེ་སློང་བསམ་གཏན་པ་དང༌། དབོན་བཟོད་བཟང་སོགས་བྱང་ངོས་ཀྱི་རི་དང༌། དགོན་སྡེར་བཞུགས་པ་ཕལ་ཆེར་ཀྱང་འདུས་ཏེ་ཚོགས་པ་ཉིས་སྟོང་ལྷག་པ་ལ་སྒྲུབ་ཐབས་རྒྱ་མཚོའི་རྗེས་གནང་ཡོངས་རྫོགས་དང༌། གཞན་ཡང་སོ་སོའི་མོས་བསྟུན་བཞིན་དབང་བཀའ་ཁྲིད་ལུང་མན་ངག་ཅི་རིགས་པས་ཚིམ་པར་མཛད། ཀོང་པོ་ཧོར་སོགས་ཀྱི་འབུལ་སྐྱེལ་གཏོས་ཆེར་འབྱོར། ཀྲེ་ཆུང་སྤྲུལ་སྐུ་ལ་སྟོད་ལྷོར་འཁྲུངས་པ་བུ་སློབ་རྣམས་ཀྱིས་སྤྱན་དྲངས་ནས་བྱུང་བའི་གཙུག་ཕུད་བཞེས་ཤིང་མཚན་ཀརྨ་བསླབ་གསུམ་རྒྱ་མཚོར་གསོལ། ཕྱག་ཆེན་ཆོས་དྲུག་སོགས་ཁྲིད་ལུང་གི་རྒྱུན་ཅི་རིགས་པ་སྐབས་སུ་སྩལ་ཞིང༌། སྟོད་ལུང་བདེ་ཆེན་དུ་ཕེབས་ནས་ཕུན་ཚོགས་བཀོད་ཤོད་དུ་མགོན་སྐུ་བཞུགས་པ་དང༌། རྟེན་གཏོར་འཛུགས་པ་སོགས་མཛད་དེ། མཚུར་ཕུ་དང་གནས་ནང་གི་རྟེན་གསུམ་རྣམས་ལ་ཁམས་ཕྱོགས་ཆིབས་བསྒྱུར་བའི་ཕྱག་འབུལ་དང༌། སྐུ་ཆས་ཕྱེ་བསལ་ལ་མཚུར་ཕུར་ཕེབས། ཐུབ་ཆེན་དང་དངུལ་གདུང་རིན་པོ་ཆེས་ཐོག་དྲངས་རྟེན་གསུམ་རྣམས་ལ་མཆོད་སྤྲིན་སྤྲོས་ཤིང་གུས་ཕྱག་སྨོན་ལམ་ཐུགས་ཚིམ་པར་མཛད། དགེ་འདུན་ཟུར་རི་བས་རྗེའི་སྐུ་གདུང་ཐལ་རུས་ལས་གྲུབ་པའི་སྐུ་ཚད་དུ་བཞེངས་པར་རབ་གནས་མཛད། མཚུར་ཕུ་རིན་པོ་ཆེ་དང་དེ་གོང་ནས་ནར་མའི་ཆ་རྐྱེན་བདེ་ཆེན་ནས་ཡོང་བ་མཛད་དེ་གཙུག་ལག་ཁང་གི་དཀོན་གཉེར་སྒོ་པ་ནང་སོ་བ་བསྐོ་བ་གནང་བ་ཀུན་ལ་ཕྱི་ནང་གི་འཛིན་སྐྱོང་མཆོད་འབུལ་དང་བསྒྲིག་བསླབ་སོ་སོའི་ཆོས་སྲིད་སྐྱོང་ཚུལ་འདི་ལྟར་གྱི་བཀའ་མཆིད་ཞལ་ཏ་མང་དུ་སྩལ།

སྟོན་པ་རིན་པོ་ཆེ་དང་གནས་བཅུ་གསེར་ཟངས་ལས་གྲུབ་པ་ཟུང་འཇུག་བརྒྱུད་རིམ་རྣམས་བླ་མ་ལྷ་ཁང་དུ་བཞུགས་གསོལ་གྱི་ཁྲིའུ་འདི་བཞིན་གྱི་ཞལ་བཀོད་རྩིས་སྤྲོད་གནང༌། གནས་ནང་དུ་རྟེན་གསུམ་ལ་ཕྱག་མཆོད་སྨོན་ལམ་བཅས་མཛད་ནས། ཡངས་ཅན་དུ་ཕེབས། ཡངས་ཅན་མཁན་པོར་དགེ་སློང་ཆམ་ཁ་བ་དང༌། ན་ལེནྡྲའི་གཟིམ་ཁང་འོག་གི་གདན་སར་རྩེ་ལེ་ཆོས་མཛད་སོགས་བསྐོ་བ་དང༌། དགེ་འདུན་ལེགས་གླིང་པ་སོགས་དཔོན་སློབ་ཆོས་སྡེ་སོ་སོ་ནས་ཕྱག་འབུལ་དུ་བྱོན་པ་རྣམས་ལ་ཞལ་ཏ་བསླབ་སྟོན་རྒྱ་ཆེར་གནང་ཞིང༌། བཤད་སྒྲུབ་གླིང་དུ་ལྷ་ཆེན་གྱི་གཟུངས་བཞུགས་རབ་གནས་སུ་ཞར་གྱི་ཆིབས་བསྒྱུར་ཞུས་པར། དེ་ལྟར་རྗེ་དཔའ་བོར་ཞུས་གསུངས་ནས་བྱིན་རྟེན་སོགས་ཀྱི་ཡོ་བྱད་གང་དགོས་གནང༌། གདན་ས་བར་ནས་སི་ཏུ་རིན་པོ་ཆེས་སྤྱན་འདྲེན་ཉེར་ལེན་པའང་འབྱོར་བས། སྤྲེའུ་ཧོར་ཟླ་ལྔ་པའི་ཚེས་བཅུ་གསུམ་ལ་བཀྲ་ཤིས་མཐོང་སྨོན་དུ་བཞུགས་སྒར་སྐར་གནོན་མཛད། དེར་སྟོན་སྒོམ་སོགས་ཀྱིས་དྲུང་འཁོར་ལས་དགོངས་ཞུ་དང༌། རྗེ་དཔལ་ཁང་པ་དང༌། སྒོམ་ཆེན་གཞོན་བློ་བ་སོགས་གཞི་བཞུགས་ཕལ་ཆེར་རྣམས་ཕྱག་འབུལ་བགྱིས། དེ་ནས་བྱང་ངོས་ལས་རིམ་པར་བཏེགས་ཏེ། ལྷ་ནང་གི་གནས་མཇལ་དང༌། ཀོང་དགོན་དུ་དཔོན་པོས་སྤྱན་དྲངས་ནས་འབུལ་ཞབས་རྒྱ་ཆེར་དང༌། ཚོགས་པ་རྣམས་ལ་དབང་ཆོས་སྩལ། རོང་པོ་འདམ་དུ་ཆོས་རྗེ་བན་སྒར་བ། པཎྜི་སྐུ་མཆེད་དང་རོང་པོའི་དཔོན་ཆེན་ཧུ་ཏྲི་སྡེ་མ་ལག་དང་བཅས་མཆོད་ཡོན་རྣམས་ཀྱིས་སོ་སོ་ནས་འབུལ་མཆོད་རྒྱ་ཆེར་བྱས་ཏེ། དབང་སྐལ་དང་འཚམས་པའི་ཆོས་བཀའ་སྩལ། ཕག་མོ་ནས་གཅུང་དམ་པ་གཤེགས་པའི་བསྔོ་ཞུས་གུར་ཆེན་ཡོལ་སྒོར་བཅས་སོགས་ཀྱིས་གཙོས་པའི་འབུལ་ཆེན་སླེབ། རྗེའི་བཀའ་སློབ་དཔོན་ཤར་པ་དང༌། ཙ་ངུ་བ། སྟག་ལུང་ནས་དཔོན་ས་མཆོད་ཡོན་རྣམས་ཕྱག་འབུལ་དུ་བྱོན། གནམ་མཚོ་བཀྲ་ཤིས་དོ་བོ་ཆེའི་གནས་གཟིགས་ལ་ཕེབས། ཀུན་གྱིས་གུས་མཆོད་དང་བཅས།

སླར་འདམ་གཞུང་ནས་བརྒྱུད། ཧོར་སྟོད་སྨད་ཀྱི་དུམས་མཛད། དེར་སྟོད་ལུང་པའི་ཕལ་མི་གཅིག་གིས་རྒྱལ་བ་རྒྱ་མཚོའི་སྐུ་ལི་དམར་ལས་གྲུབ་པ་ཁྱད་པར་ཅན་ཕུལ་བས་རབ་ཏུ་དགྱེས་ཏེ། ཐུགས་དམ་འབྲལ་སྤང་གི་རྟེན་དུ་བཞུགས། དབོན་བྱང་སྙིང་པས་དབུ་མར་སྤྱན་དྲངས་ནས་འབུལ་ཞབས་དང་ཚོགས་པར་ཕག་མོའི་དབང་དང་ལྷ་ཁྲིད་སྩལ། དགེ་འདུན་སྔགས་གྲྭ་བ། གཡམ་བཟང་སྤྱན་སྔ། ལྷ་མདོངས་ལོ་ཙཱ་བ་རྣམས་ཕྱག་འབུལ་ཞུས་ནས་ཡར་སོ་སོར་ཐེགས། དགའ་ཚལ་རབ་འབྱམས་རྒྱལ་བཟང་བ་སྤཽ་བོ་གཡུ་རི་དགོན་དུ་བསྐོས། དེ་ནས་འབབ་རོམ་གནས་མཇལ་དང་ཆོས་རྗེ་ཀ་བཞི་དྲུག་རྣམས་ཀྱིས་གུས་འདུད་དང་རྟེན་མཇལ་རྣམས་ཞིབ་གཟིགས་ཕུལ། ཐམས་ཅད་ཀྱིས་རིམ་པས་འབུལ་བསྙེན་དང་བཅས། ཤག་ཆུ་ཁར་སོག་ཟམ་པའི་སྤྱན་འདྲེན་པ་འབྱོར་ཞིང༌། གཡག་ལ་སེ་བོའི་འདབས་ནས་འབྲོང་བུ་གུ་ཤྲི་དཔོན་གཡོག་རྣམས་ཕེབས་བསུར་བྱོན། ཕྱི་ཉིན་དགེ་འདུན་གྱི་སེར་སྦྲེང་སོགས་བསུ་བཀོད་བླ་ལྷག་པས་ཙན་དན་དགོན་དུ་ཕེབས། སྡེ་དགོན་རྣམས་ཀྱིས་འབུལ་ཞབས་དཔག་མེད་བགྱིས་ཤིང༌། སོག་རོང་སོགས་བརྒྱུད་ནས། ཕག་གྲུའི་བུ་ཆེན་ཡེལ་པའི་གདན་ས་རྟ་རྣར་ཕེབས། དེ་རྣམས་སུ་སྐལ་པ་དང་འཚམ་པའི་ཐབས་མཁས་ཐུགས་རྗེའི་ཕྲིན་ལས་ཀྱིས་འགྲོ་རྣམས་ཕན་བདེར་མཛད་བཞིན། རིམ་གྱིས་མདོ་ཁམས་མཆོད་རྟེན་གྱི་སར་ཕེབས། དེར་ཀརྨ་ནས་དྲུང་སྤུང་རི་བ་དཔོན་སློབ་ཕེབས་བསུར་བྱོན། གདན་སར་ཕེབས་ཉིན་ཐབས་སུ་དང་སེར་སྦྲེང་ལ་སོགས་པ་བསུ་བཀོད་ཡ་མཚན་པར་མཛད་ཅིང༌། རྗེ་ཉིད་ནས་ཀྱང་གཙུག་ལག་ཁང་གཟིགས་པ་ཙམ་ནས་དབུ་ཞྭ་འབུད་པ་སོགས་གུས་འདུན་ཆེར་མཛད་དེ། བཀྲ་ཤིས་གསར་མར་བཞུགས་ཡུལ་གནང་ནས། སི་ཏུ་རིན་པོ་ཆེ་དང་མཇལ་འཕྲད་དང་རྟེན་གསུམ་རྣམས་ལ་མཆོད་པ་དང༌། ཕྱག་འབུལ་སྨོན་ལམ་མཛད། གཡེན་མོ་ཆེར་གཞི་ལེན་གྱི་སྒར་སྟོན་དང་སི་ཏུ་རིན་པོ་ཆེ་རང་གི་གཟིམ་ཆུང་སྔགས་ཁང་དུ་སྤྱན་དྲངས་ནས་བྲིས་འབུར་གྱི་རྟེན་གསར་རྣམས་ལ་ཕྱག་ནས་ཞུ་བ་སོགས་གུས་འདུན་དང་དགྱེས་པའི་གསུང་བགྲོ་ཞིབ་པར་མཛད་ནས་སྐུ་ཆས་ཁ་ཤས་ཀྱང་འཇོག་པ་མཛད་ནས།

ཟུར་མང་དུ་ཕེབས་ཏེ་སྡེ་དགོན་ཀུན་གྱིས་འབུལ་ཞབས་རྒྱ་ཆེར་བགྱིས་ཤིང༌། ཟུར་མང་བྱ་བཏང་བའི་སྐུ་སྐྱེ་དེ་ཉིད་ཀྱི་དབོན་རིགས་སུ་འཁྲུངས་པ་ཆོས་རྗེ་བློ་གྲོས་པ་རབ་ཏུ་བྱུང་ཞིང་བསྙེན་པར་རྫོགས་ཏེ་མཚན་ཀརྨ་ལེགས་བཤད་སྒྲ་དབྱངས་སུ་བཏགས། དེ་ནས་ཚེར་ལུང་པའི་དགོན་བདུད་དེལ་སོགས་ལས་བརྒྱུད། འབྲི་རྒྱུད་ཨ་ལ་སྡོང་གྲུུ་སོར་ཕེབས་ནས་ལོ་མཇུག་སྐུ་རིམ། ལྕགས་མོ་བྱ་ལོའི་ལོ་གསར་མཛད། ཁྲོམ་ཚོགས་ཆེས་མང་བའི་བུད་མེད་གཟི་མཆོང་གི་རྒྱན་བཏགས་པ་མང་པོས་བླ་མ་མ་ཎི་པར་གཟི་མང་དུ་ཕུལ་བ་ཕྱིས་ཀྲེ་བོར་ཕེབས་ཙ་དབུས་ནས་བསྣམས་པའི་བྱེ་རུ་སྤོས་ཤེལ་དང་སྤེལ་བའི་དོ་ཤལ་མཛད་ནས། ན་བཟའ་ཁྲ་མང་སོགས་དང་བཅས་ཏེ། རྗེ་སྤྲུལ་སྐུའི་ཡུམ་ལ་སྐུ་སྐྱོས་ཀྱི་ཚུལ་དུ་གནང་བ་མཛད་སོང༌། དེ་ནས་རིམ་གྱིས་འགྲོ་མགོན་འཕགས་པ་རིན་པོ་ཆེའི་དུས་ཀྱི་གཙུག་ལག་ཁང་འཛིང་རྣམ་རྒྱལ་དུ་ཕེབས། དེར་ཀཿཐོག་ཆོས་རྗེ་སྐུ་མཆེད་མཇལ་དུ་བྱོན། རྗེ་མཆོག་སྤྲུལ་ཞབས་དྲུང་ནས་འཚོ་བྱེད་ཤངས་དཀར་བ་སོགས་ཇ་འདྲེན་དུ་གནང་བའང་འབྱོར། རིམ་པས་ཕེབས། ཀྲེ་སྟོད་སྟོང་མོ་གྲུ་སོར་ཕེབས་པ་ན་ལྕགས་མོ་གུ་ཤྲི། ཡང་རི་བླ་མ། གནས་བརྟན་ཆེན་པོ་སོགས་དཔོན་སློབ་རྣམས་ཕྱག་འབུལ་གདན་འདྲེན་ལ་བྱོན། དེ་ནས་རྗེ་གོང་མས་ཕྱི་མའི་གནས་ལུང་བསྟན་གྱི་དཔལ་འཇིག་རྟེན་དབང་ཕྱུག་རང་བྱུང་ཀྱང་མཇལ་བ་མཛད་དེ། རྗེ་ཉིད་དགུང་ལོ་སུམ་ཅུ་རྩ་བདུན་པ་མཆོག་སྤྲུལ་དགུང་ལོ་དྲུག་བཞེས་པ་བྱ་ལོ་ཧོར་ཟླ་གཉིས་པའི་ཚེས་ལ་ཀྲེ་ཤོད་ལྷུན་རྩེར་ཕེབས་ཏེ། དེ་ཉིད་ཀྱི་དགོན་ཞོལ་མར་ཁུ་ཀོང་ཟེར་བའི་ཞིང་ཁ་ཞིག་ཏུ་བཞུགས་སྒར་ཕབ་ནས་ཆིབས་རགས་ཐོག་མ་ཡང་རིར་ཕེབས་པ་ལ་རྗེ་མཆོག་སྤྲུལ་དཔོན་སློབ་གཟིམ་ཁང་སྟེང་ནས་གཟིགས་པ་གནང་གི་འདུག་པར་ཆིབས་ཐོག་ནས་དབུ་ཞྭ་ཕུད་དེ་གུས་ཤིང་འདུད་པའི་ཚུལ་མཛད་ཅིང་ཟུར་རི་བླ་མ་དོན་རིན་པས་ཉམས་འུར་མཛད་པས་ཆིབས་རགས་པ་ཐམས་ཅད་སྣང་བ་འགྱུར་ཞིང༌།

བྱིན་རླབས་ཀྱི་ཟིལ་ཕེབས་པ་བྱུང༌། དེ་ནུབ་སྒར་དུ་ཕེབས་ནས་སང་ཉིན་ཚེས་གསུམ་གྱི་སྔ་དྲོ་རྗེ་ཉིད་ཀྱི་ཞལ་སྔ་ནས་དང་རྒྱལ་ཚབ་སྤྲུལ་སྐུ། ནང་སོ་མཆེད། ཟུར་རི་ལྕོག་གྲྭའི་བླ་མ་གཉིས་སོགས་སྐུ་འཁོར་ཆེ་གྲས་ནས་ཉུང་བསྡུས་ཀྱིས་ལྷུན་རྩེའི་གཟིམ་ཁང་དུ་མཆོག་སྤྲུལ་མཇལ་བར་ཕེབས། དེ་ཡང་རྗེ་ཉིད་ཀྱིས། ཕལ་པ་རྣམས་ལ་བྱ་བ་ལྟ་བུས་བརྟག་པ་ལ་སོགས་པ་ནི་ཕལ་ཆེར་གཞན་དབང་གི་མཐུ་དང༌། འགའ་ཞིག་མི་མ་ཡིན་གྱིས་བསྐུལ་བའི་འཕྲུལ་དང༌། འགའ་ཞིག་ལས་དབང་གིས་སྐྱེ་བ་དྲན་པའི་གང་ཟག་ལ་སྟེ། ཚུར་མཐོང་གི་བློའི་ར་བ་ལས་བརྒལ་བ་བསམ་མི་ཁྱབ་པའི་གནས་འདི་ལྟ་བུ་ལ་རྟོག་དཔྱོད་ཕྲ་མོས་རྒྱས་འགེབས་ནི་དམུས་ལོང་གིས་གཟུགས་འཇལ་བ་ལྟར་ཚད་མར་མི་འགྱུར་ཞིང༌། དེ་ལྟའི་བརྟག་པ་ཙམ་པོ་པ་ནི་གྱི་ནར་གྱུར་ཏེ། འདིར་ཐེ་ཚོམ་གྱི་རྟོག་པ་རིང་ནས་བྲལ་བའི་ངེས་པ་བརྟན་པོ་རྗེ་ཉིད་རང་གི་ཟབ་ཀློང་དུ་ཇི་ལྟར་ཤར་ཚུལ་ལས། ནམ་ལངས་ནས་ཉི་མའི་དཀྱིལ་འཁོར་ཤར་བ་ལ་ཡིན་མིན་སྐྱེ་བོ་སུ་ཞིག་སྒྲོགས། དེའི་ཕྱིར་རང་བཞིན་ཕལ་དང་མ་འདྲེས་པའི་སྐུ་གསུང་ཐུགས་ཀྱི་ཀུན་སྤྱོད་སྐྱེས་བུ་དམ་པའི་མཚན་ཉིད་ཆེས་གསལ་བ་རྟོག་པ་པོ་རྣམས་ཀྱང་ཡིད་དང་བ་ཐོབ་པར་གྱུར་པ་དེ་ནི་མངོན་སུམ་དུ་གྲུབ་བོ།།

དེ་ནས་བཀྲ་ཤིས་ཁ་བཏགས་ཉིན་བདེ་མ་སྲིད་དུ་རིང་བའི་མཇལ་དར་དང་ཕྱག་འབུལ་བྱིན་རླབས་ཞུ་བ་རྗེ་གོང་མ་ལ་ཇི་ལྟར་ཞུ་བ་བཞིན་མཛད། མཆོག་སྤྲུལ་ཡང་ཐུགས་ཞུམ་པ་བག་ཚ་བ་མེད་པར་བྱིན་རླབས་གནང་བ་དང༌། ཡང་དང་ཡང་དུ་གཟིགས་ཤིང་དགྱེས་པའི་རྣམ་འགྱུར་དཔག་མེད་མཛད། གསོལ་ཇ་བཞི་ལྔ་ཙམ་གྱི་རིང་བཞུགས་ནས་ཚུར་ཕེབས་ཏེ། གཟིམ་གུར་ཡོལ་སྒོར་དང་བཅས་པ་སྔར་གྱི་སྲོལ་བཞིན། གསེར་འཕྲུ་རྒྱལ་མཚན་རླུང་དྲིལ་ཀ་འཕན་བླ་བྲེ་ཡོལ་བ་རྣམས་ཀྱིས་སྤྲས་པ། བཞུགས་ཁྲི་ལ་དྲུང་དེ་བཞིན་གཤེགས་པར་གོང་མ་ཏའི་མིང་གིས་ཕུལ་བའི་དིང་ཕོན་གྱི་ས་སྟན། སིའུའི་པད་འབོལ། མུ་ཏིག་གི་སྐུ་བསྙེ་སོགས་བཤམས་ཤིང༌། གཡས་ངོས་སུ་རྟེན་གསུམ་གྱི་བཤམས་བཀོད་སྤྱི་དང་ཁྱད་པར་རྗེ་གོང་མའི་ཡོངས་འཛིན་སངས་རྒྱས་མཉན་པའི་དངུལ་སྐུུ་རྫུ་འཕྲུལ་མ་མཆོད་པའི་ཡོ་བྱད་དུ་མ་དང་བཅས་ཏེ་བཤམས་པ་ལ་སོགས་པའི་བཀོད་པ་ཁྱད་པར་དུ་འཕགས་པ་དག་མཛད་དེ། ཟླ་བ་དེ་ཉིད་ཀྱི་ཚེས་བཅུ་གཉིས་རྒྱལ་ཕུར་གྱི་འགྲུབ་སྦྱོར་དང་ལྡན་པའི་ནང་མོ་སྔ་བར་ལྷུན་རྩེའི་རི་ཞོལ་ནས་བཞུགས་སྒར་གྱི་བར་ཡང་ཟུར་ཅོག་གྲྭ་ཟུར་ཐོ་བ་རྣམས་ཀྱིས་འཕན་གདུགས་རྒྱལ་མཚན་རོལ་མོ་དང་བཅས་པའི་སེར་སྦྲེང་དང༌། སྒར་ནས་རྒྱང་ཙམ་གྱི་ཟམ་ཆུང་ཞིག་ཡོད་པ་ནས་རྒྱལ་ཚབ་སྤྲུལ་སྐུ་ནང་སོ་མཆེད་ཟུར་རི་ཅོག་གྲྭའི་བླ་མ་རྣམས་ཀྱིས་སྤོས་བསུ་དང༌། རྗེ་ཉིད་ཀྱང་སྣམ་སྦྱར་དང་སྒོམ་ཞྭ་མནབས་ཏེ་དངུལ་གྱི་སྤོས་ཕོར་ཨ་ག་རུའི་བདུག་པས་སྤུད་པ་བསྣམས་ནས་གཟིམ་ཡོལ་གྱི་སྒོ་མདོར་ཕེབས་པ་སོགས་བསུ་བཀོད་རྒྱ་ཆེན་པོས་མཆོག་སྤྲུལ་སྒར་ཆེན་འཛམ་གླིང་རྒྱན་དུ་སྤྱན་འདྲེན་མཛད་དེ། རྒྱལ་བ་གོང་མའི་སེང་གེའི་ཁྲི་ཆེན་པོར་ཕེབས་པའི་བཀྲ་ཤིས་མངའ་གསོལ་གྱི་འབུལ་ཇ་ཐོག་མའི་ཞལ་དཀར་འདེགས་པ་གནང་བ་ལ། རྗེ་མཆོག་སྤྲུལ་ནས་ཕྱག་རེག་པ་དང་གཟིམ་གུར་ལ་ཉི་མ་ཤར་བ་དུས་མཚུངས་སུ་བྱུང་བས་ཐམས་ཅད་རྟེན་འབྲེལ་ཤིན་ཏུ་ལེགས་ཞེས་གླེང༌།

དེ་ནས་དཔོན་སློབ་གཞི་བྱེས་ཀུན་གྱིས་ལེགས་ཇ་དགའ་སྟོན་གྱི་འབུལ་ནོད་རྒྱ་ཆེན་མཛད་ནས། རྗེ་གོང་མ་ལ་ཇི་ལྟ་བ་བཞིན་དབུ་ཞྭ་འཛམ་གླིང་གཡས་བཞག་རྗེ་བླ་མ་ཉིད་ཀྱིས་མཆོག་གི་སྤྲུལ་པའི་སྐུར་སྒྲོན་པ་མཛད་དེ་ཞྭ་ནག་གི་ཅོད་པན་གསོལ། རྗེ་ཉིད་ཀྱང་སྐུ་གཞོག་གཡོན་ངོས་སུ་སྲབ་སྟན་ལ་སྐུ་འཁོར་གྱི་ཚུལ་དུ་བཞུགས། ཕྱག་མཛོད་ནས་དཔོན་སློབ་གཞི་བྱེས་རགས་བསྡུས་ལ་བུར་སྟོན་གྱི་ཞལ་དྲོ་ཞུས་ཤིང༌། དགེ་འདུན་རྣམས་ཀྱིས་བཀྲ་ཤིས་རྫས་རྟགས་འབུལ་བ་སོགས་ཀྱིས་ཤིས་བརྗོད་མཛད། དེ་ནས་གནྡྷོ་ལས་གཙོས་པའི་རྟེན་མཆོད་སྐུ་ཆས་བཞུགས་སྒར་རྣམས་རིམ་པས་རྩིས་འབུལ་མཛད་དེ་ཕྱག་མཛོད་དུ་ནང་སོ་ལྕགས་མོ་གུ་ཤྲི་པ་བསྐོས་ནས། ནང་སོ་སྐུ་བགྲེས་པ་རེ་ཞིག་ཀུན་སྤངས་ཀྱི་ཚུལ་དང༌། གཞོན་པས་རྗེ་ཉིད་ཀྱི་ཕྱག་གཡོག་ཁུར་ལེན་མཛད་ཅིང༌། སྤྱི་ཁྱབ་ཀྱི་ཚོ་འཛིན་དང་བཀའ་གནང་དགོས་པ་གང་ཅི་རྗེའི་ཞལ་སྔ་ནས་ཉིད་ཀྱིས་ཁུར་བཞེས་ནས་མཆོག་གི་སྤྲུལ་སྐུའི་མཛད་འཕྲིན་སྤེལ་བ་ལ་ཐུགས་ལ་སྐྱོ་དུབ་མེད་པར་བཞུགས། དེར་ཆུ་གཉིས་བར་ཞིག་ཏུ་སྒར་འཕོས་མཛད་ནས་མཆོག་སྤྲུལ་ལ་བཀའ་ཆོས་ཀྱི་ཐོག་མར་རྩ་གསུམ་དྲིལ་སྒྲུབ་ཀྱི་ཚེ་དབང་བརྒྱ་རྩ་དང༌། ཚེ་དཔག་མེད་གྲུབ་རྒྱལ་མ། ལྷ་དགུ་དྲུང་མཛད་ཀྱི་ཚེ་དཔག་མེད་ཕྱི་ནང་གསང་གསུམ་གྱི་སྒྲུབ་པའི་དབང་རྣམས་འབུལ་བ་མཛད་ཅིང༌། ནང་སོ་བགྲེས་པ་བསྙེན་པར་རྫོགས། ས་ག་ཟླ་བའི་ཚེས་བདུན་ལ་མཆོག་སྤྲུལ་དབུ་ལོ་བསིལ་ཏེ། དེ་ཡང་དགེ་འདུན་ཡང་རིའི་ཚོགས་གུར་དུ་ཇོ་བོ་གནྡྷོ་ལ་བཤམས་པའི་དྲུང་དུ་གཙུག་ཕུད་བཞེས་ཤིང༌། ཡོངས་རྫོགས་དགེ་བསྙེན་དང༌། ཐུགས་བསྐྱེད་གནང་ནས་མཚན་དཔལ་ལྡན་མི་ཕམ་ཆོས་ཀྱི་དབང་ཕྱུག་ཏུ་གསོལ། སྒར་ཆོས་སྡེ་དང་བཅས་པར་གསོལ་འདེབས་དཔལ་ལྡན་ཁྱབ་བདག་མ་ཡང་འཛུགས་པ་མཛད། སྒར་གྱི་བྱ་བ་ཆེ་ཕྲ་གང་ལའང་མཆོག་སྤྲུལ་ནས་བཀའ་ཕེབས་བྱུང་ན་འཕྲལ་འཐད་མིན་ཇི་ལྟར་ནའང་བཀའ་བཞིན་ཚད་མར་འཛིན་པར་མཛད།

བཀའ་གྲོས་ལས་ཐུགས་ཐག་མ་ཆོད་པའི་རིགས་ཀྱང་དྲུང་ལ་དགོངས་པ་ཞུ་གསུངས་ནས་ཇི་ཕེབས་ལྟར་ཐུགས་ཐག་གཅོད་པ་ལས་སྐུ་ནར་མ་སོན་དགོངས་ཚོད་ཡེ་མི་གནང་ཞིང༌། ཟླ་བ་དེ་ཉིད་ཀྱི་བཅོ་ལྔར་ཀྲེ་ཤོད་ཀྱི་མཐིལ་ཤུགས་རི་ཐང་དུ་སྒར་གྲལ་བསྒྲིག་པ་མཛད་ནས་ཟླ་གཅིག་ལྷག་ཙམ་བཞུགས། རྒྱལ་ཚབ་སྤྲུལ་སྐུ་ནང་སོ་བགྲེས་པ་སོགས་ལ་དུས་མཁྱེན་བཀའ་འབུམ་དང་རྗེ་ཉིད་ཀྱི་བཀའ་འབུམ་ལས་སྒྲུབ་ཐབས་སྐོར་གྱི་པུསྟིའི་ལུང་སོགས་བཀའ་ཆོས་འཕེལ་བར་མཛད། དེ་ནས་འགྲོ་མགོན་འཕགས་པའི་སྡེ་མགོན་ཁང་གི་རྟེན་མཇལ་ལ་ཕེབས་ཤིང༌། དེ་ཞོར་ཆར་འབེབས་མཛད་པས་ཐན་པའི་གནོད་པ་བྱུང་བའང་ཞི། དེར་བཞག་བླ་མ་སྤྱན་འདྲེན་དུ་འབྱོར་བཞིན་འདྲ་ཡུལ་ལ་བཏེགས། ཤེལ་ཁོག་ནས་སྤྲུལ་པའི་སྐུ་སྒར་དུ་སྤྱན་འདྲེན་གྲུབ་པའི་གཏམ་སྙན་སྒྲོགས་པར་དགེ་སློང་ཁམ་བུ་བ་སོགས་གསེར་ཡིག་ལ་བརྫངས། དར་མདོ་ནས་ཞིང་གི་མི་ཆེན་གྱིས་གཙོས་པའི་དཔོན་རྣམས་དང༌། རབ་སྒང་མཁས་པ་མི་ལྔའི་སྡེ་རྣམས་ཀྱིས་ཇ་འདྲེན་དང་ལེགས་ཇ་སླེབ། དེར་ཉིན་གཅིག་རི་གཟིགས་ལ་ཕེབས་ནས་བཞུགས་པའི་ཕ་ཝང་ལ་ཞབས་རྗེས་བྱོན། ཟླ་བ་བདུན་པར་འདྲ་ཚེར་ལུང་དགོན་དུ་ཕེབས། དེར་བཞག་བླ་དཔོན་སློབ་མཆོད་ཡོན་ཀུན་གྱིས་འབུལ་ཞབས་རྒྱ་ཆེར་བསྒྲུབས་ཤིང་དུས་མཁྱེན་བཀའ་འབུམ་ལས་དབང་དང་རྗེས་གནང་རྫོགས་པར་འབུལ་བ་དང༌། བཞག་བླ་མཆེད་ཀྱིས་ཞུས་ནས་ཡང་རིའི་ཚོགས་གུར་དུ་གནྡྷོ་ལའི་རྟེན་ཤོམས་རྒྱས་པ་མཛད་ནས་གཞི་བྱེས་ཀྱི་དགེ་འདུན་ཀུན་ལ་བྱང་ཆུབ་སེམས་དཔའི་སྤྱོད་པ་ལ་འཇུག་པའི་སེམས་བསྐྱེད་གནང༌། སླར་ཤེལ་ཁོག་ནས་བརྒྱུད། ཀྲེ་ཤོད་དུ་ཕེབས་པ་ན། སི་ཏུ་རིན་པོ་ཆེ་སྐུ་གཤེགས་པའི་དགོངས་རྫོགས་འབུལ་བ་སོགས་འབྱོར། ལྷུན་རྩེར་དགུན་བཞུགས་མཛད་དེ། རྒྱལ་བ་རྒྱ་མཚོའི་སྤ་ལྕག་སྐོར་གྱི་སྒྲུབ་པ་ཞག་བདུན་ཕྲག་གསུམ་ཙམ་མཛད། དེ་ནས་རྗེ་སྤྲུལ་པའི་སྐུ་སྒར་དུ་ཕེབས་པའི་སྐུ་རིམ་དང་ལོ་གསར་ཐོག་མ་གཟབས་པ་མཛད་པའི་སྨོན་ལམ་གྱི་ཞབས་ཏོག་ལྕགས་མོས་བགྱིས་ནས་གནྡྷོ་ལའི་རྟེན་ཤོམས་རྒྱས་པ་དང༌།

ཉིན་རེ་བཞིན་ཡབ་སྲས་ཚོགས་དབུར་ཕེབས་ཤིང༌། གུང་ཚིགས་ཐོན་པ་དང་དགེ་འདུན་རྣམས་ལ་ཟབ་མོ་ནང་དོན་བཤད་པ་ཐུན་རེ་ཡང་སྩལ། བཅོ་ལྔའི་ཉིན་གསོ་སྦྱོང་དང་སེར་སྦྲེང་ཕྱག་སྐོར་མཛད། ཁྱི་ལོའི་སོས་རྗེ་མཆོག་སྤྲུལ་སྐུ་འཁོར་ཉུང་ཤས་བཅས་ལྷུན་རྩེར་བཞུགས། རྗེ་ཉིད་སྒར་ཆོས་སྡེ་བཅས་ལྕགས་མོ་དང་སྐམ་རྩེ་བ་ཐུག་པའི་དུམ་མཛད་པར་དབེན་གྱང་དུ་ཕེབས། རྒྱལ་ཚབ་སྤྲུལ་སྐུར་ཆོས་འབྱུང་བསྡུས་པ་གསལ་བའི་ཟིན་ཐུན་གནང༌། གླང་ཐང་རབ་འབྱམས་པ་སོགས་ཀྱི་འབུལ་སྐྱེལ་གཏོས་ཆེ་བ་སླེབ། རྗེ་མཆོག་སྤྲུལ་ཀྱང་ལྷུན་རྩེ་ནས་བཞུགས་སྒར་ཉིན་སྐོར་ཞིག་ལ་ཕེབས། དེ་ནས་ཆིབས་རགས་ཆུ་ཕར་ཁར་རྗེ་དུས་མཁྱེན་དང་སྤྱན་སྔའི་འཁྲུངས་ས། དུས་མཁྱེན་གྱི་ལྷ་མོ་བསྒྲུབས་པའི་གནས་ལྷ་མོ་ཕུག ཁྲི་རལ་གྱིས་བཞེངས་པའི་ཀྲེ་ཀ་བྲག་གི་གཙུག་ལག་ཁང་རྣམས་ཀྱི་གནས་མཇལ་ལ་ཕེབས་ཡུལ་མི་རྣམས་ཀྱིས་ནས་འབུལ་མང་དུ་བྱུང་བ་སྒར་ཆོས་སྡེ་ཀུན་ལ་གཤོག་བགོས་སུ་སྩལ། འཛོམ་ཐང་ཆོས་རྗེ་རྒྱལ་སེང་བའི་སྤྱན་འདྲེན་པ་རིམ་པར་སླེབ་པར་བརྟེན། རྒྱལ་བཟང་མདོར་ཡབ་སྲས་ཞལ་འཛོམ་གྱིས་ཟླ་བ་ལྔ་པར་ཤར་ཁར་ཆིབས་བསྒྱུར་ཏེ་ཞར་དུ་སྐུ་ཟོ་ཐོག་གི་གནས་མཇལ་དང༌། སྙེ་རོལ་དུ་སེར་འབྲས་སོགས་ཀྱི་གྲྭ་རྒྱུན་དང༌། འཇང་རྒྱལ་བློན་བླ་མ་རྣམས་དང་བཅས་ཀྱི་འབུལ་སྐྱེལ་བ་རྣམས་ཀྱིས་རིམ་པར་འབུལ་ཆེན་བགྱིས། དེ་ནས་རྡོ་རོལ་ནས་འཛི་ཀ་ཐང་དུ་ཕེབས། དེར་རྗེ་ཉིད་ནས་སྤྲུལ་པའི་སྐུར་རྗེ་དོན་ལྡན་ཞབས་དང༌། མི་བསྐྱོད་རྡོ་རྗེའི་བཀའ་འབུམ་ན་བཞུགས་པའི་དབང་བཀའ་རྣམས་འབུལ་བ་དང༌། ཚོགས་ཆོས་སུ་སྐུ་གསུམ་ངོ་སྤྲོད་ཀྱི་ཁྲིད་གནང༌། ཟླ་བ་དགུ་པར་འཛམ་ཐང་དགོན་པར་ཕེབས། ཆོས་རྗེ་དང་མཇལ་འཕྲད་མཛད་ཅིང་དཔོན་སློབ་སྡེ་དགོན་རྣམས་ཀྱིས་འབུལ་བ་དང༌། ཞབས་ཏོག་བླ་ནས་བླ་ལྷག་ཏུ་བསྒྲུབས། ཆོས་རྗེ་རང་གི་གཟིམ་ཁང་དུ་ཕེབས་ནས་བཀའ་དབང་མང་དུ་སྩལ། དགོན་དེའི་ཚོགས་པ་ཉིས་སྟོང་དུ་ཉེ་བར་ཕལ་མོ་ཆེར་རབ་བྱུང་དང་བསྙེན་རྫོགས་ཀྱི་སྡོམ་པ་ཅི་རིགས་སྩལ།

ཆོས་རྗེ་ཉིད་ཀྱིས་དགེ་བསྐུལ་དུ་དགོངས་ཏེ་ཤར་ངོས་ཕ་གིར་ཁོང་རང་ཕྱག་འོག་ཏུ་གཏོགས་པའི་ཡུལ་བཞག་ཤོད་ཞེས་སྐད་རིགས་མི་གཅིག་པ་ཀློ་མོན་ལྟ་བུར་འདུག་པའི་ལུང་པར་སྤྱན་དྲངས་པས་ཁོང་རྣམས་ཤར་ཇ་དང་མར་ཆུར་སོགས་ཀྱི་འབུལ་མཆོད་རྒྱ་ཆེར་ཞུས་ཤིང༌། སྲོག་གཅོད་སྤོང་བ་ཡིག་དྲུག་འདོན་པ་ལ་སོགས་པའི་དགེ་བའི་ཁས་ལེན་ཀྱང་ཡང་དག་བསྒྲུབས། དགུན་སྟོད་མགོ་ལོག་དཔོན་པོ་རྣམས་ཀྱིས་སྨར་སྟོད་ཆེན་ཐང་དུ་སྤྱན་དྲངས་ཏེ། མགོ་ལོག་དང་བེ་འཕྲོག་ཀུན་གྱིས་མཇལ་ཞིང་རྟ་ཁྲབ་གོས་དར་གོ་མཚོན་སོགས་དངོས་བདོག་ཅི་ཡོད་པ་ལྟོས་མེད་དུ་ཕུལ། དགེ་བསྐུལ་རྒྱ་ཆེར་མཛད། སླར་ཤེལ་ཁོག་ཏུ་ཕེབས། སྔར་ཞུ་ལན་དང་བསྟུན་རྗེ་དཔའ་བོ་ནས་གཙོས། གསུང་རབ་གླིང་ནས་རྩེ་ལྷ་སྒང་ཡན་གྱི་ཀར་སྡེ་ཀུན་དང༌། ཐེལ། འབྲི། སྟག །རྩེ། གོང་དཀར། རིན་སྤུངས། འཕྱོང་རྒྱས། ཡར་རྒྱབ། ཡར་སྟོད། སྐུ་རབ། ཀོང་པོའི་དཔོན་རྒྱ་བདག་ལ་སོགས་པ་བླ་མ་སློབ་དཔོན་དང༌། སྡེ་དཔོན་རིགས་ཀུན་ནས་ཇ་འདྲེན་གྱི་འབུལ་བ། སྤྱན་འདྲེན་གྱི་མི་སྣ་སོ་སོ་ནས་གཏོས་ཆེ་བ་འབྱོར། དཔོན་ས་གོང་མ་གཤེགས་པའི་དགོངས་རྫོགས་བསྔོ་རྟེན་ཀྱང་འབྱོར། དེ་ནས་ཞིང་གི་མི་ཆེན་གྲགས་རྒྱལ་པས་གཙོས་དར་མདོའི་དཔོན་སྟག་འདུ་རྣམས་དང༌། རབ་སྒང་མཁས་པ་མི་ལྔའི་སྡེ་རྣམས་ཀྱིས་སྤྱན་འདྲེན་ཆེད་འབྱོར་བཞིན། ཏའུ་ནས་བརྒྱུད་མི་མཚོར་ཕག་ལོའི་ལོ་གསར་མཛད། ཟླ་བ་དང་པོའི་ཉེར་བདུན་ལ་དར་མདོར་ཕེབས་ཉིན་དཔོན་གཡོག་མང་པོས་ལས་གོས་དང་རོལ་མོའི་བྱེ་བྲག་སོགས་རྒྱལ་པོའི་ལུང་གིས་ཆེ་བའི་བཀོད་པ་ཚད་མེད་པས་བསུས་ཏེ་གྲོང་དང་ཧ་ཅང་མི་ཉེ་བའི་ཆུ་ངོགས་སུ་བཞུགས་སྒར་མཛད། རྒྱ་བོད་ཀྱི་ཞལ་མཇལ་བ་བགྲང་བ་ལས་འདས་པ་དང༌། མདོ་པའི་གཞི་བ་རྒྱ་བོད་ཀྱི་ཚོང་པ་དང་བཅས་པ་རྣམས་ཀྱིས་གསེར་དངུལ་དང་ཇ་གོས་དར་རྒྱ་ཟོག་ངོ་མཚར་བའི་རྣམ་གྲངས་དུ་མ་དང་བཅས་པའི་འབུལ་བ་རྒྱ་ཆེ་གྲངས་མང་ས་གཞི་དེའི་ཁྱོན་གང་བ་ཙམ་དུ་བགྱིས་ཤིང་ཐམས་ཅད་ལ་ཞལ་མཇལ་གསུང་ཐོས་ཀྱི་འབྲེལ་བ་དང༌།

གནྡྷོ་ལ་སོགས་ཀྱི་རྟེན་མཇལ་རྒྱས་པར་གནང་ཤིང༌། དུས་བཟང་རྣམས་ལ་རྒྱ་པན་ཀུན་གྱིས་སྤོས་དང་མར་མེ་འཕན་གདུགས་རྒྱལ་མཚན་རོལ་མོའི་བྱེ་བྲག་སྣ་ཚོགས་པ་དག་ཁྱེར་ཏེ་བཞུགས་སྒར་ལ་བསྐོར་བ་བྱེད་པ་དང༌། དགོངས་མོ་རྒྱའི་རྩེ་སྣ་མང་པོའི་ཁྱད་མཚར་གྱི་གཟིགས་མོ་འབུལ་བའང་བྱེད་མགོ་ཐོམ་ནས་རབ་འབྱམས་པ་ཀར་ཆོས་ཀྱིས་གནས་བཅུའི་སི་ཐང་གིས་གཙོས་རྒྱ་ཟོག་མང་དུ་ཕུལ་བ་སོགས་གཞན་ཡང་ཕྱོགས་ཀུན་ནས་འབུལ་མཆོད་བགྲང་དུ་མེད་པའོ།། དེར་ལིང་ཚེ་དཔོན་གྱིས་སྤྱན་འདྲེན་ནན་ཆགས་བགྱིས་ཀྱང་ཞལ་མ་བཞེས་པས། ཁོང་རང་གི་བུ་ཆེ་བ་ན་བཟའ་གསོལ་དཔྱད་ཇ་གོས་གསེར་དངུལ་རྟ་དྲེལ་སོགས་གྱི་འབུལ་ཆེན་ལྟོས་ཆེར་ཚུར་ཕུལ། ཤ་སིང་དཔོན་སོགས་ཀྱིས་ཀྱང་ཚུལ་དེ་ལྟ་བུའི་བསྙེན་བཀུར་སོགས་མཐའ་ཡས། དེ་ཚེ་རྗེ་མི་ལ་གངས་ཞོལ་ཆུ་ཀླུང་གི་ངོག་བྲག་སྟེང་ལྗོན་པའི་བསིལ་གྲིབ་ཏུ་ཚེ་རིང་མཆེད་ལྔས་དངོས་གྲུབ་མདངས་གསོལ་དུ་འབུལ་བའི་ཚུལ་གྱིས་བསྐོར་ཞིང་སྐུའི་ཕྱོགས་བཞིར་རྨི་ལམ་ཀ་ཆེན་བཞིའི་མགུར་ལས་བྱུང་བའི་སྲོག་ཆགས་བཞི་གསེར་རིས་སུ་ཡོད་པ་ཞིག་སྐྱ་བྲིས་ཞིབ་ཚག་ཕྱག་བྲིས་དང༌། དེ་གོང་ཕྱག་དཔེའི་དབུ་ལྷར་ཐུགས་རྗེ་ཆེན་པོ་ཡི་གེ་དྲུག་པ་ཞྭ་ནག་ཅོད་པན་ཅན་མཛད་པ་རྣམས་ཞལ་གཟིགས་སུ་བྱུང་ནས་ཡིན་པར་གླེང༌། ལ་མོ་རྩེའི་སྒྲུབ་སྡེར་ཞབས་ཀྱིས་བཅགས་ཤིང་གསོ་བ་དང་མདོ་པ་ཤོག་གསུམ་ནས་གཅེས་ཕྲུག་སུམ་ཅུ་ཙམ་གྱི་གྲྭ་རྒྱུན་དང༌། དགོན་ཐེས་ཀྱི་ཆ་རྐྱེན་མང་དུ་སྦྱར། དེར་རྒྱའི་རོལ་མོ་མཁན་མི་ཆེན་གྱི་ཞོ་ཤས་འཚོ་བ་ཞིག་ཀུན་ནས་དད་པས་རབ་ཏུ་བྱུང་ཞིང་ཞབས་ཕྱིར་འབྲངས་ཏེ་བཀའ་ཆོས་དང༌། འདུས་བྱས་ཆོས་རྣམས་རྨི་ལམ་ཡུལ་ལྟ་བུ། །ཞེས་སོགས་ཡང་དག་པའི་དོན་གྱི་གདམས་པའང་གནང་ནས་སྒོ་གསུམ་དགེ་བ་ལ་གཅིག་ཏུ་བརྩོན་པར་གྱུར། ཡངས་ཅན་གོས་སྐུའི་ཞལ་ཁེབས་རྒྱུ་ཆེད་དུ་དད་བསྐུལ་མཛད་པའི་སྨན་ཙེ་ལྟོས་ཆེ་བ་རྣམས་སོགས་ཡར་བརྫངས།

མཁས་པ་མི་ལྔའི་སྡེ་རྣམས་སུ་རིམ་པས་ཕེབས་ཏེ་སོ་སོའི་མཁན་སློབ་གྲྭ་མང་ཡོན་བདག་དང་བཅས་གུས་པས་བསྙེན་བཀུར་བའི་ཡོན་ཡོངས་སུ་སྦྱོང་བ་དང༌། དགོན་གནས་རེ་རེར་ཡང་གྲྭ་པ་བརྒྱ་ཕྲག་ལ་རབ་བྱུང་དང་བསྙེན་རྫོགས་ཀྱི་བསླབ་པ་དང་ཆོས་ཀྱི་བཀའ་དྲིན་གྱིས་ཚིམ་པར་མཛད། ར་ཏི་པ་ཀུན་གྱིས་ཞུས་ངོར་གནས་བསྟོད་ཀྱང་མཛད། ཀར་ལུགས་སུ་གཏོག་པའི་བླ་མ་སློབ་དཔོན་བསྐོ་བཞག་དགོས་པ་ཀུན་མཆོག་སྤྲུལ་སྙན་དུ་གསོལ་ཏེ་བསྐོ་བཞག་གནང༌། དེ་ནས་འཇང་རྒྱལ་པོའི་ཏི་ཤྲི་དྲུང་པ་སོགས་སྤོ་འབོར་བའི་གྲྭ་ཡོན་ཀུན་ནས་ཞུ་བཞིན། ཀམ་པོའི་གདན་སར་ཕེབས་ལམ་ཉག་རོང་དང་མགོ་ལོག་ལ་བཏོག་པས། ངོམ་སྒང་དུ་བཞག་བླ་དཔོན་སློབ་ཀྱིས་འབུལ་ཞབས་ཡུན་རིང་བཞུས་པར། དེ་དག་ཏུ་རྒྱལ་ཚབ་སྤྲུལ་སྐུ་སོགས་ལ་རྒྱུད་སྡེ་སྤྱིའི་རྣམ་བཤད་དང་ནང་བརྟག་རྒྱུད་གསུམ་དོན་བསྡུས་དང་བཅས་སྩལ། འཇའ་མོ་ལར་སྨན་འཇི་དགོན་ནས་ཆོས་རྗེ་དང༌། འཇང་རྒྱལ་པོའི་བློན་པོ་སོགས་རང་རང་དབང་འབྱོར་གྱིས་བཀོད་པས་མཇལ་ཞིང༌། སྨན་འཇི་ཀུན་སྤངས་པས་ཟབ་མོ་ནང་དོན་ལས་བརྩམས་པའི་དྲི་བའི་ཞུ་ཕྲིན་སྔ་ཕྱིར་ཕུལ་བ་ལ། རྒྱལ་བ་རྡོ་རྗེ་འཆང་དངོས་མི་བསྐྱོད་བཟང༌།། ཞེས་སོགས་ཀྱི་དྲི་ལན་རྒྱས་པར་སྩལ་བས་ཐུགས་རངས་པར་མཛད། དེ་ནས་ཟླ་བ་བཅུ་པའི་ཡར་ཚེས་ལ་གདན་ས་ཀཾ་པོའི་གནས་སྒོར་ཕེབས། གནས་ནང་གི་གནས་མཇལ་ཞིབ་པར་གནང་ཞིང་གནས་སྒོར་གྲུབ་ཆེན་རིན་པོ་ཆེས་བཞེངས་པའི་སངས་རྒྱས་མར་མེ་མཛད་ཀྱི་སྐུ་བཞུགས་པ་ལ་ཞལ་གསེར་སོགས་གཙུག་ལག་ཁང་ཕྱི་ནང་ཐམས་ཅད་དུ་མཆོད་པ་རྒྱ་ཆེར་བསྟར་ཤིང༌། ནང་སོ་སྤུངས་རི་བ་སོགས་གནས་ཕྱི་ནང་པ་ཀུན་གྱིས་མཆོད་པ་དང་བསྙེན་བཀུར་ལེགས་པར་བསྒྲུབས། རས་གཞིར་སྒར་དང་བཅས་པའི་གནས་ཀྱི་བཀོད་པའི་རི་མོའང་མཛད། འཇང་གི་ཏི་ཤྲི་བླ་མ་སོགས་མང་པོ་བྱོན་ནས་འབུལ་ཞབས་ཆེར་བགྱིས། བྱི་བའི་ལོ་གསར་དང་སྨོན་ལམ་གནང་བའི་ཚེས་བཅུ་བཞིར་མཆོག་སྤྲུལ་ལ།

དགེ་འདུན་རྣམས་ཀྱིས་ཐུགས་རྗེ་ཆེན་པོའི་སྒོམ་ལུང་གི་བཀའ་འབྲེལ་གསོལ་བ་བཏབ་པས་རྗེ་ཉིད་ཀྱང་བཞུགས་ཁྲི་ལས་མཐིལ་དུ་ཕེབས་ནས་གསན་པར་མཛད། སྨོན་ལམ་ཐོན་ནས་མཆོག་སྤྲུལ་ཞབས་ཕྱིར་རྒྱལ་ཚབ་སྤྲུལ་སྐུ་སོགས་དང་དགེ་འདུན་ཉི་ཤུ་སྐོར་བཅས་ལ་དེ་བཞིན་གཤེགས་པའི་བཀའ་འགྱུར་རོ་འཚལ་གྱི་ལྗགས་ལུང་གི་དབུ་ཚུགས། འཇང་རྒྱལ་བློན་རྣམས་ལ་ཡབ་སྲས་སོ་སོའི་བཀའ་ཤོག་གནང་སྐྱེས་གསེར་ཡིག་པ་བཅས་བརྫངས་གནང༌། བླ་མ་རྒྱ་བྱ་བ་ལ་སྤུང་རིའི་གདན་སའི་ཁུར་དགོས་ཀྱི་བཀའ་བཀོད་དང༌། གཉེར་དམ་ནན་ཆགས་མཛད། དེར་སྤུང་རི་ནང་སོ་བ་སོགས་འབའ་ལ་བཞི་བར་གྱི་གྲྭ་རིགས་དང་ཀོང་པོ་བ་སོགས་རྣམས་ཇ་ཞུས་སྤྱན་འདྲེན་འབྱོར་ལྟར་འབའ་ཐང་ཕྱོགས་ལ་ཆིབས་བསྒྱུར་སྟག་ཤོད་ དུ་ཕེབས་ཐོག་རྒྱལ་ཡབ་ཨ་རྡོར་གཤེགས་པའི་སྤུར་བཞུ་དང་མཆོད་རྟེན་སོགས་ཀྱི་ཞལ་བཀོད་གནང༌། དེ་ནས་འབའ་རྒྱ་སྤང་སྟེང་དུ་ཕེབས། དེའི་གྲྭ་རིགས་ཡོན་བདག་རྣམས་དང༌། ཚ་བ་སྒང་རོང་ཁ་བ་དཀར་ཚུན་གྱི་སྐྱེ་བོ་དཔག་མེད་འདུས་ཏེ། གསེར་དངུལ་ཇ་གོས། རྟ་དྲེལ་སོགས་ཀྱི་འབུལ་ཞབས་མཐའ་ཀླས་ཤིང༌། ས་ཐམ་ནས་འཇང་རྒྱལ་བློན་སོགས་ཀྱི་འབུལ་སྐྱེལ་གསེར་ཡིག་པ་རྣམས་འབྱོར། དེར་བཀའ་འགྱུར་ལས་མདོ་སྡེ་འགའ་ཞིག་གི་ལུང་གཞི་བྱེས་ཀུན་ལ་གནང༌། མཆོག་སྤྲུལ་སྙན་དུ་ཡང་གསོལ་ནས་འཇང་ཀོང་བར་གྱི་འདུན་འཇགས་མཛད། ཤར་ཕྱོགས་སྤུང་རི་དང༌། འདམ་ཆེན་རྩེ་རའི་གནས་ཞིབ་མཇལ་སོགས་མཛད། སླར་གནས་སྒོར་ཕེབས། རྒྱུད་འབུམ་གྱི་འཕྲོ་རྫོགས་པར་གནང༌། རྒྱལ་ཚབ་སྤྲུལ་སྐུར་གོས་ཆེན་དཀར་པོ་ལ་ཐུགས་དམ་རྟེན་དུ་འཛིན་རྒྱུའི་བདེ་མཆོག་སྐུ་ཕྱག་བྲིས་ངོ་མཚར་ཅན་

གནང༌། ཉིན་གཅིག་དབྱར་གཟིགས་དང་གནས་མཇལ་སྦྲགས་གནས་ནང་གི་ཆོས་འབྱུང་སྟེང་གི་དེའུ་འབོབ་ཆུང་ངུ་ཞིག་གི་ཁར་བཞུགས་པའི་ཞལ་དཀར་བཞུགས་གདིང་གི་ཟུར་དུ་བསྙལ་ནས་འཇོག་པ་གནང་བ་དེའུ་དེའི་རྩ་བར་འདྲིལ་བ་སྤོས་འཛིན་པས་ཡར་བླངས་བྱུང་བ་ལ་སྤུ་ཤང་ཙམ་གྱི་ཆག་གས་མ་བྱུང་འདུག་པས་ངོ་མཚར་པར་མངོན། དེར་ལི་ཐང་བ་ཀུན་གྱིས་གདན་འདྲེན་བཞིན་དབྱར་བཞུགས་ལི་ཐང་དུ་ཕེབས། དེ་ནས་ཁྲོ་ཚ་བླ་མ་དང༌། ཆ་དཀར་དཔོན་སོགས་ཁྲོམ་གཞུང་ན་ཡོད་པའི་སོག་པོ་མཆོད་ཡོན་རྣམས་ཀྱིས་སྤྱན་འདྲེན་ཞུས་ནས་ཁྲོམ་གཞུང་དང་འབོམ་ཉག་བརྒྱུད་དེ་ཀྲེ་སྟོད་སྟོང་མོ་གྲུ་སོར་ཕེབས་ཏེ་བཀའ་འགྱུར་ལས་ཡུམ་རྒྱས་པའི་ལྗགས་ལུང་དབུ་ཚུགས་ཤིང༌། དེར་གཟིམ་གུར་གསར་བཟོའི་གུར་སྟོན་དང་བསྟུན་ནས་རྗེ་སྤྲུལ་པའི་སྐུའི་དྲུང་དུ་གནྡྷོ་ལའི་མཆོད་གདན་དུ་གོས་གསེར་ལེབ་ཐགས་ཀྱི་རྟེན་ཁེབས་ཆིབས་གསེར་གས་གཙོས་པའི་འབུལ་བ་རྒྱ་ཆེར་ཕུལ་ཞིང་དབུ་ཞྭ་སྒྲོན་ནས་དབུས་སུ་རྗེ་དཔའ་བོ་སྐུ་ན་སྨིན་པ་དང་སྐུ་གཅོང་བར་ཡོང་འདུག་པ་ནས་བོད་ལ་མྱུར་དུ་སྤྱན་འདྲེན་དགོས་པའི་བཀའ་ནན་བྱུང་ཚུལ་གྱི་ཞུ་འབུལ་མཛད། སྟོན་རྒྱབ་ལྷུན་རྩེའི་དགོན་དུ་བཞུགས། ཟླ་བ་བཅུ་གཅིག་པའི་ཚེས་གསུམ་ལ་དབུས་སུ་ཆིབས་བསྒྱུར་བའི་དགོངས་པས་བཏེགས། ཀྲེ་ཤོད་དུ་གླིང་བདག་པོས་འབུལ་ཆེན་དང༌། རྫ་རྒྱུད་དུ་འགོ་ལོག་དཔོན་རྣམས་དང་གླིང་བར་པས་འགུ་ཟིར་སྤྱན་དྲངས་ནས་འབུལ་ཆེན་བསྒྲུབས། དེར་ཤིང་གླང་ལོ་གསར་སྨོན་ལམ། དུ་སི་ཞལ་ངོ་རྣམས་ལ་ཆོས་འབྲེལ། དགེ་འདུན་ཕལ་ཆེར་ལ་རབ་བྱུང་བསྙེན་རྫོགས་ཀྱི་བཀའ་དྲིན་རྣམས་སྩལ། དེ་ནས་འདན་གླང་ཐང་སྒྲོལ་མའི་གཙུག་ལག་སོགས་ནས། སངས་རྒྱས་མཉན་པའི་དགོན་བྱང་ཆུབ་གླིང་དུ་ཕེབས། མཉན་སྤྲུལ་བས་འབུལ་ཞབས་ཆེར་ཞུས། རྟེན་གཏོར་རྣམས་གསོ་བ་དང༌། རྒྱ་རོལ་ལུང༌། ཆོས་རྗེ་འབྲི་སྒང་པ་དུལ་དབོན་གླིང་དཔོན་སོགས་འབྲི་རྒྱུད་ཀྱི་སྐྱ་སེར་དཔག་མེད་འདུས་པ་ལ་དམ་ཆོས་ཀྱིས་ཚིམ་པར་མཛད།

དྲུང་པ། སྤུང་རི་བ་སོགས་པས་སྤྱན་འདྲེན་ལྟར་ལྷ་ཐོག་བརྒྱུད། ཀརྨར་ཕེབས་ནས་ཕྱི་ནང་གི་རྟེན་མཇལ་དང༌། གཡེན་མོ་ཆེར་གནྡྷོ་ལའི་རྟེན་ཤོམ་རྒྱས་པ་དང་གཞི་བྱེས་ཀྱི་དགེ་འདུན་ཁྲི་ཚོ་ཙམ་ལ་ཀརྨ་ཆོས་འབྱུང་གི་ལུང་དང་སྨོན་འཇུག་སེམས་བསྐྱེད་སོགས་གནང༌། རྗེ་ཉིད་ནས་མ་ན་ཧུའི་དཀར་གཟུགས་ཤིན་ཏུ་ལེགས་པ། གཡུ་སེང་གེ་ཞོ་སྤུངས་ཀྱང་གནྡྷོ་ལའི་མཆོད་རྫས་སུ་ཕུལ། བཀའ་འགྱུར་ཤེས་རབ་སྣ་ཚོགས་པུསྟིའི་ལྗགས་ལུང་དང༌། མཆོག་སྤྲུལ་སྙན་དུའང་གསོལ་ནས་སྔ་སྲོལ་གྱི་ལུགས་ལེགས་སུ་དྲུང་པ་ཀོང་པོར་འབྱོན་པའི་ཞལ་ཏ་བཅས་སོགས་གནང༌། ཟུར་མང་དང་ཚང་གསར་པས་སྤྱན་འདྲེན་ལྟར་ཟུར་མང་དུ་ཕེབས་ཏེ། སྡེ་དགོན་གྱི་འབུལ་མཆོད་རྒྱ་ཆེར་སྤྲོས། ཆོས་རྗེ་ལེགས་བཤད་སྒྲ་དབྱངས་པས་གཙོས་གཞི་བྱེས་ཀྱི་དགེ་འདུན་སྟོང་ཕྲག་ཙམ་ལ་འདུ་ཁང་དུ་མི་བསྐྱོད་ཞབས་ཀྱི་རླུང་སེམས་གཉིས་མེད་ཀྱི་ཁྲིད་ལུང་དང༌། རབ་བྱུང་བསྙེན་རྫོགས་ཅི་རིགས་བཅས་སོགས་སྩལ། ཚང་གསར་གུ་ཤྲི་ཞལ་ངོ་རྣམས་ཀྱིས་སྙིང་ཐང་དུ་སྤྱན་དྲངས། རི་ཁག་བཅོ་བརྒྱད་དང་འབྲོང་པའི་མི་སྡེ་བཅས་ཀུན་གྱིས་རྟ་ཁྲབ་གནག་ཕྱུགས་སོགས་ཀྱི་འབུལ་བ་དཔག་མེད་བགྱིས་ཤིང༌། སློབ་དཔོན་པདྨའི་གཏེར་གནས་སྤྱི་འབྱམས་བྲག་གི་གནས་མཇལ་ཀྱང་མཛད། དེ་ནས་གསལ་སྟོང་སྒོམ་པའི་ཕུག་དང༌། དུས་མཁྱེན་གནས་རེ་ནེ་སོགས་ནས་བརྒྱུད་དེ་སྐུ་འབུམ་དུ་ནང་ཆེན་པས་འབུལ་མཆོད་མང་དུ་བགྱིས། དེ་ནས་རི་ཆེའི་ལྷ་སྡེ་མི་སྡེ་ཀུན་གྱིས་སྔ་ཕྱིར་སྤྱན་འདྲེན་ལྟར། ཟླ་བ་བདུན་པར་རི་ཆེར་ཕེབས་ཏེ་མི་དཔོན་དང་མཁན་སློབ་ཆོས་གསུམ་རྣམས་ཀྱིས་ཕེབས་བསུ་དང༌། བཀྲ་ཤིས་སྒོ་མང་དུ་ཆོས་རྗེ་མཚོ་སྐྱེས་ཁུ་དབོན་གྱིས་དད་པས་ཞབས་ལ་གཏུགས་ཤིང་དབང་བཀའ་ཆོས་ལུང་མང་དུ་གསན། རྒྱ་བོད་ཀྱི་རྟེན་ཁྱད་ཅན་འགའ་ཤས་ཀྱིས་ཐོག་དྲངས་པའི་འབུལ་བསྙེན་བླ་ལྷག་ཏུ་མཛད། ལྷ་ཁང་དང་ཡང་དགོན་སྐུ་འབུམ་སོགས་ཀྱི་རྟེན་མཇལ་མཛད།

ལྷོ་རོང་ནས་ནང་སོ་གུ་ཤྲིས་འབུལ་ཞབས་རྒྱ་ཆེན་བཅས་མཇལ་དུ་བྱོན་པར་དབང་ཆོས་མང་དུ་གནང༌། དེར་སྒར་གྱི་མགུར་མཁན་དགེ་སློང་སྙིང་པོ་བཟོད་པ་གྲོགས་མཆེད་ཀྱིས་རྗེ་གོང་མ་རྣམས་ཀྱི་གསུང་མགུར་གྱི་སྡེབ་ཏུ་འཐེན་རྒྱུའི་མགུར་དབྱངས་དང་བཅས་པ་ཞིག་གནང་དགོས་ཞུས་པར། བསམ་བློ་བཏང་ན་བཀའ་དྲིན་ཆེ་བདེ། །ཞེས་སོགས་རང་གི་རྟོགས་པ་བརྗོད་པའི་མགུར་གནང་ཞིང༌། ཟུར་མང་ཆོས་རྗེ་ལེགས་བཤད་སྒྲ་དབྱངས་པ་འདི་བར་བཀའ་ཆོས་ཞུ་བར་ཞབས་ཕྱིར་བྱོན་པ་དང༌། རི་བོ་ཆེའི་ཆོས་རྗེ་ལ་ཡང་སོ་སོར་བསླབ་བྱ་དང་ཞལ་གདམས་ཟབ་ཅིང་རྒྱ་ཆེ་བ་གནང༌། སོག་ཟམ་ནས་འབྲོང་བུ་གུ་ཤྲི་མཆེད་ཀྱིས་སྤྱན་འདྲེན་དང༌། ཧོར་དང་ནང་ཆེན་སྟོད་མའི་ཇ་འདྲེན་རྣམས་ལྷགས། ཡར་བཏེག་ལམ་དུ་རྒྱ་སྟོན་ཆོས་རྗེས་བ་དན་དགོན་དུ་སྤྱན་དྲངས། ལྷོ་ནས་དགེ་འདུན་རྒྱལ་མཚན་པ་མཇལ་དུ་བྱོན་ཏེ་དཔོན་ཞིག་ཕྱགས་ཕྱིར་ཕུལ་བ་སོགས་གུས་ཞབས་ཆེས་ཆེར་ཞུས། ཧོར་བསོད་རྒྱལ་རུ་ཐོག་ཕེབས། ཟུར་རི་བླ་མ་གྲོངས་པའི་སྐུ་གདུང་གི་མཆོད་རྟེན་ཞལ་བསྐོས་གནང༌། དེ་ནས་སོག་ཟམ་དགོན་དུ་ཕེབས། གུ་ཤྲི་སྐུ་མཆེད་སྡེ་དགོན་རྣམས་ཀྱིས་འབུལ་ཞབས་ལེགས་པར་བགྱིས། རྗེ་དཔའ་བོའི་དྲུང་ནས་ཇ་འདྲེན་དང་ཞུ་ཡིག་པ་སླེབ། སོག་ལའི་རྒྱབ་ཏུ་སྤོ་བོའི་ཀར་སྲིད་རྣམས་ཀྱི་ཇ་འདྲེན་དང་རྟ་འབུལ་བ་རྣམས་འབྱོར། དེ་ནས་བྱང་ལམ་བརྒྱུད་དེ་རིམ་པས་ཕེབས་པའི་ལམ་བར་རྣམས་སུ་ཕྱག་ཆེན་རྒྱ་གཞུང་གི་ལུང་འབུལ་བ་གནང་ཞིང༌། འབའ་རོམ་པ་དང་དབུ་མ་བྲག་དཀར་བ་རྣམས་ཀྱིས་སོ་སོའི་དགོན་གནས་སུ་སྤྱན་དྲངས་ནས་བསྙེན་བཀུར་ཆེར་བགྱིས། སྟག་ལུང་ཆོས་རྗེ་ཕེབས་པས་ཇ་འདྲེན་སོགས་ཕུལ། འདམ་དུ་ནང་སོ་བན་སྒར་བ་དང་རོང་པོ་ཆེན་པོ་དཔོན་གཡོག་མཆོད་ཡོན་རྣམས་ཀྱི་འབུལ་དཔང་བསྟོད། དེར་ལྷ་མདོངས་ལོ་ཙཱ་བ་དང༌། ནང་སོ་སྒོ་པ་སོགས་ཕྱག་འབུལ་དུ་འབྱོར། ཀོང་པ་སྤྱན་སྔས་ཀོང་དགོན་དུ་སྤྱན་དྲངས་ནས་བསྙེན་བཀུར་དཔག་མེད་བགྱིས།

དཀར་པོ་ཆུ་རྒྱུད་དུ་ཡངས་ཅན་ནས་དྲུང་ནས་དབོན་གུ་ཤྲི་ཁུ་དབོན་དགེ་འདུན་ཆེ་བསྒྲེས་རྣམས་ཕེབས་བསུ་ཕྱག་འབུལ་དུ་བྱོན། ཟླ་བ་བཅུ་གཅིག་པ་ལ་ཡངས་ཅན་དུ་ཕེབས། རྩེ་ལྟེང་དུ་བཞུགས་སྒར་མཛད། ཟླ་དཀར་གྱི་ཚེས་གསུམ་ནས་བཞུགས་ཡུལ་གཙུག་ལག་ཁང་དུ་གནང་བའི་ཐོག་མར་གཟིམ་ཁང་བཀྲ་ཤིས་གསར་མར་ཕེབས། དྲུང་ནས་ཁུ་དབོན་གྱི་གཞི་ལེན་གྱི་གསོལ་སྟོན་རྒྱ་ཆེར་ཞུས། ལྷོ་ནས་དགེ་བཤེས་སངས་དཔལ་བ་སོགས་ཕྱག་འབུལ་འབྱོར། དེ་ནས་དེ་ཉིད་ཀྱི་ཚེས་བཅུ་སྐོར་ལ་གདན་ས་མཚུར་ཕུར་ཕེབས། གདན་ས་པ་དཔོན་སློབ་ཀྱིས་ཐབས་བསུ་དང༌། དགེ་འདུན་རྣམས་ཀྱིས་སེར་སྦྲེང་བཀྲ་ཤིས་ཁྲ་རིང་བྲེ་བ་ལ་སོགས་པ་བསུ་བའི་བཀོད་ཆེན་གྱིས་སྤྱན་དྲངས། དེ་ལྟར་རྗེ་ཉིད་ཀྱི་འཕྲིན་ལས་རྣམ་པར་དཀར་བས་རྒྱལ་དབང་མཆོག་གི་སྤྲུལ་པའི་སྐུ་མདོ་སྨད་ཀྱི་ཆར་སྤྲུལ་པའི་ཆོ་འཕྲུལ་བསྟན་པའི་གནས་ནས་སྤྱན་དྲངས་ཏེ་ཡངས་པའི་རྒྱལ་ཁམས་ཀྱི་སྐྱེ་བོ་ཕལ་མོ་ཆེའི་གུས་པའི་ཡོན་ཡོངས་སུ་སྦྱོང་ཞིང་དགེ་བའི་ལམ་ལ་གཟུད་པར་མཛད་ནས་རྗེ་མཆོག་གི་སྤྲུལ་པའི་སྐུའི་མཚན་དཔེའི་དཀྱིལ་འཁོར་གདན་ས་ཆེན་པོའི་མཆོག་གི་ཁྲི་འཕངས་སུ་བཀོད་དེ། མཆོག་དམན་གྱི་སྐྱེ་དགུ་ཡོངས་ལ་ཞལ་དཀྱིལ་མངོན་སུམ་དུ་སྣང་བར་མཛད་པ་ལ་གཅིག་ཏུ་དད་པས། གསུང་རབ་རྒྱ་མཚོའི་གླིང་ནས་དགའ་ཚལ་ཡན་གྱི་དགེ་འདུན་སོ་སོའི་བླ་སློབ་དཔོན་དང་བཅས་པ། དབུས་གཙང་གི་སྡེ་དཔོན་རིས་འགོས་ཆེ་བ་གཞན་ཡང་གྲ་ཡོན་མཐའ་དག་ཚོགས་ནས་ཇ་འདྲེན་དང་ཞལ་མཇལ་ཕྱག་འབུལ་བསྒྲུབས། སྟག་ལོའི་ལོ་གསར་གནང་ཞིང་བདེ་ཆེན་ནས་དྲུང་ནས་ཀྱིས་ཞབས་ཏོག་མཛད། གནྡྷོ་ལའི་རྟེན་ཤོམ་རྒྱས་པ་དང་གཞི་བྱེས་ཀྱི་དགེ་འདུན་སྟོང་བརྒྱད་བརྒྱ་ཙམ་གྱིས་སྨོན་ལམ་མཛད་པའི་ཚེས་བཅུ་གསུམ་ཉིན་མཆོག་སྤྲུལ་དབུས་སུ་ཕེབས་པའི་དགའ་སྟོན་གྱི་འབུལ་བ་དཔངས་ཆེ་བ་ཞིག་མཛད་ནས་དབུ་ཞྭ་འཛམ་གླིང་གཡས་བཞག་སྒྲོན་ཏེ་ཚོགས་པ་རྣམས་ལ་ཐུགས་རྗེ་ཆེན་པོའི་སྒོམ་ལུང་དང༌།

བཅོ་ལྔར་དྭགས་པོའི་ཆོས་བཞིའི་བཀའ་འབྲེལ་རྗེ་ཉིད་ཀྱང་བཞུགས་ཁྲི་ལས་མཐིལ་དུ་ཕེབས་ནས་གསན་པ་མཛད། རྗེ་དབོན་མཛོད་པར་བསྐོ་བ་གནང་སྟེ། རྗེ་དཔའ་བོའི་དགོངས་པ་བསྐང་སླད། ཟླ་བ་གཉིས་པར་མཚུར་ཕུ་ནས་གདན་བཏེག །ཆུ་ཤུལ་སྨྱུག་ལ་བ་རྣམས་ཀྱིས་སོ་སོའི་ཞབས་ཏོག་དང་ལེགས་བཤད་གླིང་དུ་ཀརྨ་ཕྲིན་ལས་པའི་དངུལ་གདུང་ལ་ཕྱག་མཆོད་གནང༌། གོང་དཀར་ནས་ཞབས་དྲུང་དཔོན་བློན་ལས་ཚན་གཟབ་ཤོམ་དང་བཅས་མཇལ་བར་བྱོན་ནས་འབུལ་དཔངས་བསྟོད། དེ་ནས་དཔལ་དེ་བ་དང༌། སྣ་དཀར་ནས་ཁྲི་དཔོན་སོགས་རྣམས་ཀྱིས་རིམ་པར་སྤྱན་འདྲེན་དང་བསྙེན་བཀུར་ཞུ་བཞིན་པས། ཟླ་བ་གསུམ་པའི་ཚེས་བཅུ་བཞི་ལ་སྲས་མཁར་དགྱེས་རྡོར་གཙུག་ལག་ཁང་དུ་ཕེབས་ཏེ་རྗེ་དཔའ་བོ་ཉིད་སྐུ་གཅོང་བའི་སྟབས་ཀྱིས། ཆོས་ལའི་ཐོག་ཏུ་ཆོས་རྗེ་སྲས་པས་གཙོས་པའི་ཐབ་བསུ་དང༌། དགེ་འདུན་རྣམས་ཀྱིས་སེར་སྦྲེང་གིས་བཀོད་པ་བསམ་གྱིས་མི་ཁྱབ་པས་གཙུག་ལག་ཁང་དུ་སྤྱན་དྲངས། དེ་མ་ཐག་རྗེ་ཉིད་དཔའ་བོའི་དྲུང་དུ་ཕྱག་འབུལ་ལ་ཕེབས། དེ་ནས་མཆོག་གི་སྤྲུལ་པའི་སྐུའི་དྲུང་དང་མཇལ་བར་མཛད་པས་དགོངས་པ་ཡོངས་སུ་གང་ཞིང་དགྱེས་པ་མཆོག་ཏུ་གྱུར། རྗེ་ཉིད་ཀྱི་ཕྱག་ཏུ་རིན་པོ་ཆེ་དཔའ་བོ་ཉིད་ཀྱི་བཀའ་འབུམ་ཆ་ཚང་ཕུལ་བ་སོགས་གཞི་ལེན་གྱི་ཞབས་ཏོག་དང་འབུལ་རླབས་ཆེས་ཆེ་བ་མཛད། ཡར་སྟོད་དཔོན་ས་ཆོས་མཛད་མ་ཡང་མཇལ་ཕྱག་ཏུ་བྱོན། ཚེས་བཅུ་དགུ་གཟའ་སྐར་སྦྱོར་བྱེད་བཟང་པོར་གཟིམ་སྤྱིལ་ཨུཏྤལ་འདབ་རྒྱས་སུ་སྟོན་པའི་སྐུ་ལི་མ་ཁྱད་ཅན་དུ་མ་བཞུགས་པའི་སྤྱན་སྔར་རྗེ་ཉིད་ཀྱིས་མཁན་པོ་དང༌། རྗེ་དཔའ་བོས་ལས་སློབ། གཞན་ཞུ་བྱེད་དང་ཞུ་གནས་ཀྱི་དགེ་འདུན་མཚན་ཉིད་དང་ལྡན་པའི་དབུས་སུ་རྗེ་མཆོག་སྤྲུལ་རིན་པོ་ཆེས་རབ་བྱུང་དང་དགེ་ཚུལ་གྱི་བསླབ་པ་བཞེས་པའི་ཞབས་ཕྱིར་རྒྱལ་ཚབ་སྤྲུལ་སྐུ་བཅས་རབ་ཏུ་བྱུང་བ་མཛད། མཆོག་སྤྲུལ་དྲུང་དུ་མཚན་ཡང་གསོལ། དེའི་ཚེ་རབ་བྱུང་གསོལ་བ་དང༌།

དགེ་འདུན་གྱི་ཚོགས་དུང་གྲགས་པ་འགྲིགས་པས་རྟེན་འབྲེལ་ལེགས་པར་མངོན། དེ་ནས་རྗེ་དཔའ་བོའི་དྲུང་ནས་དཔོན་སློབ་ལྷན་རྒྱས་ཀྱིས་ཕྱག་ཆེན་ཆོས་དྲུག་སྦྱོར་དྲུག་རྡོ་རྗེ་གསུམ་གྱི་བསྙེན་སྒྲུབ་བཀའ་སྲུང་དུད་སོལ་མའི་རྗེས་གནང་དང་བཅས་པ་རྣམས་གསན་པ་དང༌། རྗེ་ཉིད་ནས་ཀྱང་གནས་ཀྱི་ཁྱད་པར་ལ་དགོངས་ཏེ་རྗེ་མཆོག་སྤྲུལ་དྲུང་དུ་རྔོག་དཀྱིལ་བདུན་གྱི་དབང་དང་དུས་འཁོར་འགྲེལ་ཆེན་གྱི་ལུང་འབུལ་བ་མཛད། ཡབ་སྲས་བཀའ་བགྲོས་ནས་དགེ་འདུན་ཟུར་རི་བ་རྣམས་ཀྱི་བླ་མ་དབུ་མཛད་སོགས་བསྐོ་བཞག་མང་དུ་མཛད། གཟིམ་ཆུང་དུ་རྗེ་དཔའ་བོའི་བྲིས་སྐུ་ཞིག་འདུག་པའི་འོག་ཏུ་ཡང༌། སྲིད་པའི་གདུང་བ་མཐའ་དག་རབ་འཇོམས་པ། །ཞེས་སོགས་ཀྱི་ཡན་ལག་བདུན་པའི་ཚིགས་བཅད་ཕྱག་བྲིས་མཛད་ནས་འབུལ་བ་སོགས་དགེ་བའི་བཤེས་གཉེན་ལ་བཀའ་དྲིན་རྗེས་སུ་དྲན་པའི་གུས་པ་དཔག་མེད་མཛད་དེ། དཔོན་སློབ་གཞི་བྱེས་ཐམས་ཅད་དམ་པའི་ཆོས་ཀྱི་དགའ་སྟོན་སྐུ་ཉམས་སུ་བསྟར་ཞིང་དགྱེས་བཞིན། ཟླ་བ་བཞི་པའི་ཚེས་བཅུ་དགུ་ལ་ཡབ་སྲས་སླར་ལྷོ་སྟོད་དུ་ཕེབས་པ་སྡེ་པ་མཆེད་ཀྱིས་ལྷ་ལུང་དང་གནས་སུ་ཞབས་ཏོག་ཆེར་བགྱིས། དེ་ནས་སྣ་དཀར་རྩེ་སོགས་བརྒྱུད། སྨྱུག་ལ་བ་དཔོན་བློན་གྱིས་བཏེག་སྟེ་བཀའ་འགྱུར་ལུང་འཕྲོ་ཁ་ཤས་དང༌། ལེགས་གླིང་པ་དཔོན་སློབ་ལ་བཀའ་ཆོས་འཕེལ་བར་མཛད། དེར་རྗེ་ཉིད་ཀྱིས་མཁན་པོ་དང༌། ཚོགས་དགེ་འདུན་སྒང་གི་མཁན་ཆེན་དང༌། ལེགས་བཤད་གླིང་གི་ཆོས་རྗེ་ཀུན་སྤངས་པ་སོགས་དགེ་འདུན་གྲངས་ཚང་གིས་རྒྱལ་ཚབ་སྤྲུལ་སྐུ་བསྙེན་པར་རྫོགས། དེ་ནས་བསིལ་སྣ་གཞུང་དུ་ཧོར་སྟོད་པས་འབུལ་ཞབས། བདེ་ཆེན་ནས་དྲུང་ནས་ཀྱིས་ཞབས་ཏོག་རྣམས་མཛད་ནས། འབྲི་རྫིའི་གངས་ཀྱི་ལྷ་ཞོལ་དུ་བཀའ་འགྱུར་ལས་ཕལ་ཆེན་དཀོན་བརྩེགས་རྣམས་ཀྱི་ལྗགས་ལུང་ཕུལ། ཆོས་དོན་གཉེར་འདུས་པ་ཀུན་ལ་རང་མོས་བཞིན་གྱི་ཁྲིད་ལུང་མང་དུ་གནང༌། དེར་སློབ་དཔོན་མཁས་ཆེན་རྣམ་རྒྱལ་གྲགས་པ་ཡབ་སྲས་མཇལ་ཕྱག་ཏུ་བྱོན་ནས་རང་བྱུང་རྗེའི་བསླབ་གཞུང་མཆན་བུས་འགྲེལ་པ་གཟིགས་ཕུལ་བས་ཐུགས་རངས་མཛད།

ཟླ་བ་བརྒྱད་པའི་གསུམ་མཆོད་གྲུབ་ནས་བདེ་ཆེན་དང་ཡངས་ཅན་དུའང་ཕེབས། མཚུར་ཕུར་ཕེབས་ནས། དཀོན་གཉེར་རྗེ་གོང་མའི་སྐབས་ལྟར། ཡང་ཟུར་ནས་གཞི་སྡེ་ལ་བསྐོ་བཞག་གནང༌། སླར་ཡངས་ཅན་དུ་ཕེབས། ཟླ་བ་བཅུ་པར་ལྷ་ཕུ་བས་གཙང་ཕྱོགས་སུ་སྤྱན་དྲངས་ལྟར་ལམ་ཞོར་ཇོ་མོ་གངས་ཀྱི་གནས་མཇལ་ཀྱང་མཛད། ཟབ་ཕུ་ལུང་གི་གནས་མཇལ་དུའང་ཕེབས་ཤིང༌། དེ་ནས་བཀའ་འགྱུར་ལས་པུསྟི་ཁ་ཤས་ལུང་མཛད་སྐབས་རྗེ་དཔའ་བོ་མྱ་ངན་ལས་འདས་པའི་མཆོད་བསྔོའི་རྟེན་འབུལ་བ་དང་དགོངས་རྫོགས་ཀྱི་དབུར་སྤྱན་འདྲེན་པ་སླེབ་པ་ལ་རྒྱལ་ཚབ་སྤྲུལ་སྐུ་གནང་ཞིང་སྤྲུལ་སྐུ་མྱུར་འབྱོན་གྱི་གསོལ་འདེབས་ཀྱང་སྩལ། དེ་ནས་ཡབ་སྲས་ཆོས་སྒར་ཤངས་རྣམ་གླིང་དུ་ཕེབས་ཏེ། སྐུ་མདུན་ཚེ་རྡོར་བས་བསྙེན་བཀུར་ཕུན་སུམ་ཚོགས་པ་ཞུས། ཀྲེ་བོ་སྤྲུལ་སྐུ་དང་རིན་སྤུངས་པའི་རྒྱལ་བུ་ཡང་ཕྱག་འབུལ་དུ་བྱོན། ཆོས་སྡེ་གསུང་རབ་རྒྱ་མཚོ་གླིང་དུ་ཡོས་ལོའི་ལོ་གསར་སྨོན་ལམ་གནང༌། རྒྱལ་ཚབ་སྤྲུལ་སྐུ་ཚུར་བྱོན། སྐུ་གདུང་གི་ཆ་ཤས་ཕྱག་ཏུ་ཕུལ་བས་གུས་པ་དཔག་མེད་མཛད། མི་དབང་འཇིག་རྟེན་དབང་ཕྱུག་གིས་མཆོག་སྤྲུལ་ཞལ་མངོན་དུ་གྱུར་པའི་དགའ་སྟོན་དུ་རིན་སྤུངས་སུ་སྤྱན་འདྲེན་པའི་བྱ་མ་རྟ་ལྷ་མདོངས་ལོ་ཆེན་སོགས་འབྱོར། མཐོང་སྨོན་དུ་ཕེབས་ཐོག་མཁས་དབང་དཔལ་མཆོག་བཟང་པོ་སོགས་གསེར་མདོག་ཅན་ནས་མཁན་སློབ་རྣམས་ཀྱིས་མཇལ་ཞིང༌། ཤ་རིའི་གྲུ་ཁ་ནས་ཐབ་བསུ་དང༌། སེར་སྦྲེང་སོགས་བསུ་བའི་བཀོད་ཆེན་དང་བཅས་མཁའ་རུ་སྟེང་ཀླུ་སྡིངས་སུ་ཕེབས། དེ་ནས་ཚོམས་ཆེན་དུ་སྡེ་པ་ཉིད་ཀྱིས་གསར་བཞེངས་རིགས་ལྡན་ཞིང་ཁམས་རྒྱ་མཚོའི་གོས་ཡོལ་བྲེ་བ་སོགས་འབྱོར་བཀོད་དཔག་ཏུ་མེད་པས་གཞིས་ཀར་སྤྱན་དྲངས། མཆོད་དང་བསྙེན་བཀུར་བགྲང་པ་ལས་འདས་པས་ཟླ་ངོ་གསུམ་ཙམ་དུ་སྲིད་ཞུ་བགྱིས་ཤིང་ཞལ་ངོ་རྣམས་ལ་དབང་ཆོས་ཀྱི་བཀའ་དྲིན་ཅི་རིགས་སྩལ། དེར་སྐྱེད་ཚལ་ནས་མཁན་པོ་གུང་པ་སོགས་དཔོན་སློབ་རྣམས་དང༌།

བྱམས་ཆེན་སྡེ་དགོན། ཟང་ཟང་ནེ་རིང་ནས་ཆོས་རྗེ་མཆེད་སོགས་རྣམས་ཀྱིས་མཇལ་ཞིང་འབུལ་མཆོད་དང་བཀའ་ཆོས་མང་དུ་གསན། དབོན་ཞང་དན་བཞག་སོགས་རྒྱལ་ཁམས་བདེ་འཇགས་ཀྱི་བཀའ་གནང་ཡང་ལེགས་པར་སྩལ་ཏེ། སླར་འོ་ཡུག་བརྒྱུད། དགེ་བཤེས་ཆོས་འབྱུང་གནས་རྡོ་རྗེའི་དགོན་གནས་འདབས་འཛོམ་ཐང་དུ་རིན་སྤུངས་པ་རང་གིས་གླིང་མཁར་རྫོང་ནས་ཞབས་ཏོག་ཞུས་ཏེ་ཟླ་གཅིག་ལྷག་ཙམ་བཞུགས། དེ་ནས་སྙེ་མོ་བྲ་བསྐོར་བར་འབྲོང་བུ་དགོན་རྙིང་དུ་ཞིག་གསོས་དང་བུ་ཁྲལ་གྱི་བཀའ་བཀོད་སློབ་དཔོན་བསྐོ་བ་བཅས་གནང༌། བྱ་མཁར་ནས་ཆོས་རྗེ་དབོན་དགེ་འདུན་བཅས་དང༌། ལོ་ཆེན་རཏྣ་བྷ་དྲའི་སྐུ་སྐྱེ་གྲྭ་རིས་རྣམས་ཀྱིས་གདན་དྲངས་བྱུང་བ་རྗེ་མཆོག་གི་སྤྲུལ་པའི་སྐུའི་དྲུང་དུ་སྐྲ་ཕུད་འབུལ་བའི་ཞལ་བཀོད་དང༌། དེ་རྣམས་ལ་ཆོས་འབྲེལ་དང་བདག་རྒྱན་ཅི་རིགས་པ་གནང༌། གཞུ་སྟོད་ནས་ཡངས་ཅན་དུ་ཕེབས་ནས་བཞུགས་ཐོག་མདོ་མང་གི་ལྗགས་ལུང་འཕྲོ་མ་ལུས་པར་ཡོངས་སུ་རྫོགས། ཡང་རིའི་བླ་མ་བསྐོས། དེར་དབུས་སུ་དུས་གཟིངས་ལངས་པའི་བདེ་ཐབས་སུ་སྤྱན་འདྲེན་པར་ཆོས་རྗེ་ཀུན་རྩེ་བ་སོགས་རིམ་འབྱོར་བཞིན་སྨྱུག་ལ་བརྒྱུད་ཕེབས། གོང་དཀར་དུ་སྲས་ཡུམ་རྣམས་ཀྱིས་མཇལ་ཞིང་སྐྱིད་ཤོངས་ཀྱི་བྲག་ཆེན་དུ་ཕེབས་ཏེ་ལྷོ་བྱང་ཚང་མར་བདེ་འཇགས་ཀྱི་བཀའ་གནང་བས། དམག་ཐོག་གི་སྡེ་རིགས་ཆེ་ཕྲ་དམག་མང་ཀུན་གྱིས་གུས་པས་མཇལ་ཞིང་བཀའ་སྩལ་ལྟར་དཔུང་རྣམས་སོ་སོར་གྱེས་ནས་ཆིངས་དོན་ལ་འཁོད། དེར་འབྲུག་ལོའི་ལོ་སར་སྨོན་ལམ་མཛད་ནས་ཡར་རྒྱབ་དཔོན་ཆེན་ནས་ཚལ་མིན་དུ་སྤྱན་དྲངས་ཐོག་ཐུགས་གླིང་ནས་སྡེ་པ་མགོན་བཀྲས་གཤེགས་པའི་འདྲེན་དོན་ལ་སྣེའུ་གདོང་རྩེར་སྤྱན་དྲངས་ཏེ་འབུལ་ཞབས་ཆེར་བགྱིས་པའི་དགེ་རྩ་དགེ་འདུན་ཚོགས་ཆེན་པ་སོགས་ཀྱི་ཞབས་འབྲིང་དང་བཅས་པས་བྱང་ཆུབ་ཏུ་ཡོངས་བསྔོ་མཛད་དེ་སླར་ཚལ་མིན་དུ་ཕེབས། དོལ་མདར་རྒྱལ་ཚབ་སྤྲུལ་སྐུར་མདོ་སྡེ་རྒྱན་འགྲེལ་ཟིན་ཐུན་བསྩལ།

ཕྱིས་ཁྲ་འབྲུག་ཏུ་སྤྱོད་འཇུག་བཤད་ལུང་དཀའ་གནས་ལ་ཟིན་ཐུན་ཀྱང་ཐོ་རེ་བ་བསྩལ། 

དེ་ནས་རིམ་པས་གྲྭ་ཐང་དང༌། བྱམས་གླིང་མཆོད་རྟེན་མཇལ། དཔོན་ས་གདུང་བརྒྱུད་ཡུམ་སྲས་ཀྱི་དགོངས་རྫོགས་སུ་ཁྲ་འབྲུག་ན་ཁར་སྤྱན་དྲངས། ཡབ་སྲས་སོ་སོར་སྡེ་སྲིད་ན་རིམ་གྱི་ཐུགས་དམ་རྟེན་གཙོ་ཐུབ་སྐུ་ཟངས་ཐང་མ་གཉིས་ཀྱིས་གཙོས་པའི་རྟེན་གསུམ་དང་ཤེལ་སྤྱད་སོགས་ཁྱད་ནོར་དུ་མ་རྣམ་གྲངས་སུ་བཀོད་པའི་འབུལ་ཆེན་དང༌། ཐུན་མོང་དགེ་བ་རྒྱུན་ཆགས་ཀྱི་མཆོད་གཞིས་འབུལ་བ་སོགས་འབུལ་ཞབས་ཚད་མེད་པ་བགྱིས། དུས་བཟང་རྣམས་ལ་གཙུག་ལག་ཁང་དུ་ཕྱག་མཆོད་སྨོན་ལམ་མཛད། ཡུམ་བུ་བླ་མཁར་དང་ཆོས་གྲ་རྩེ་ཐང་དུའང་ཕེབས་ཏེ་རྟེན་རྣམས་ལ་ཕྱག་མཆོད་དང༌། དགེ་འདུན་ཀུན་ལ་ཆོས་དང་ཟང་ཟིང་གི་ཕན་པ་བསྩལ། དེར་ཡར་སྟོད་ནས་སྡེ་པ་ཕུན་ཚོགས་དང༌། དཔོན་ས་ཆོས་མཛད་མ་སོགས་མཇལ་དུ་བྱོན་པས་དཔོན་སར་ཡིག་མཁན་གྱི་མཐུན་སྦྱོར་བཀའ་བཀོད་གནང་ནས་མི་བསྐྱོད་རྗེའི་བཀའ་འབུམ་ཤོག་དམར་ལ་གསེར་རྐྱང་གིས་བཞེངས་པའི་གྲྭ་འཛུགས་པ་ གནང༌། སྣེའུ་གདོང་རྩེར་ཐུགས་གླིང་པ་མཆེད་ཀྱིས་ཚེས་བཅུའི་གཟིགས་འབུལ་སོགས་ལ་སྤྱན་འདྲེན་ཏེ་དགེ་འདུན་ཚོགས་ཆེན་དཔོན་སློབ་རྣམས་ཀྱིས་སེར་སྦྲེང་སོགས་བསུ་བའི་བཀོད་ཆེན་དང་གུས་འདུད་ཆེར་མཛད། འཕྱོང་རྒྱས་སྡེ་པས་སྤྱན་དྲངས་ནས་འབུལ་དཔངས་རྒྱ་ཆེར་བསྟོད། རས་ཆུང་ཕུག་དང་ཤེལ་བྲག་སོ་སོའི་དགོན་གནས་སུ་སྤྱན་དྲངས་པར་སྒྲུབ་པའི་ཞལ་བཀོས་མཛད། ཐེལ་ནས་སྤྱན་འདྲེན་ནན་ཆགས་བཞིན་ཕེབས། ཕྱི་ནང་རྟེན་མཇལ་མཆོད་ཕྱག་དང༌། སྤྱན་སྔར་བདེ་མཆོག་བཀའ་དབང་སོགས་ཆོས་བཀའ་ཅི་རིགས་པའང་བསྩལ། དེ་ནས་བསམ་ཡས་སུ་ཕེབས། དབུ་རྩེ་དང་གླིང་བཞི་གླིང་ཕྲན་ཉི་ཟླ་མཆོད་སྐར་སོགས་ཀྱི་གཙུག་ལག་ཁང་རྣམས་མཇལ་མཆོད་དང༌། ཉིན་རེ་བཞིན་བྱང་ཆུབ་ཆེན་པོའི་དྲུང་དུ་ཕྱག་མཆོད་སྨོན་ལམ་རྒྱས་པ་མཛད། འཆིམས་ཕུ་དང་སྔགས་གྲྭ་རྒྱལ་བྱེད་ཚལ་སོགས་ཞབས་ཀྱིས་བཅགས་ཤིང་སྡེ་དགོན་རྣམས་ཀྱིས་འབུལ་མཆོད་དང༌།

འཕྲེང་པོར་དད་ལྡན་སྡེ་པ་ཐུབ་རྒྱལ་བས་ཟླ་བ་ལྷག་ཙམ་གྱི་བར་བསྙེན་བཀུར་རྒྱ་ཆེར་བསྒྲུབས་ཤིང་རྗེ་མཆོག་སྤྲུལ་དྲུང་དུ་ཕར་ཕྱིན་ཟིན་ཐུན་འབུལ་བའི་དབུ་འཛུགས་པ་གནང༌། དེར་བལ་པོའི་བཟོ་སྦྱོང་མཁས་པ་འགར་རྗེ་ཞྭ་དམར་ནག་གོང་མ་འགའི་ཚེམས་ཕྱག་ཏུ་བཞུགས་པའི་བཞུགས་ཁང་གསེར་གྱི་དྲྭ་ཚག་རིན་པོ་ཆེའི་ཕྲས་བརྒྱན་པའི་མཆོད་རྟེན་སྒོ་མང་གི་རྣམ་པ་ཁྱད་ཅན་གྱི་བཟོ་བཀོད་ཀྱང་མཛད། དེ་ནས་འབྲི་ཁུང་རིན་པོ་ཆེ་མཆེད་ཀྱིས་སྒར་ཆེན་སྤྱན་དྲངས་ཤིང་ཕེབས་ཉིན་ཆོས་རྗེ་མཆེད་ཉིད་ཐབ་བསུར་ཕེབས་པའི་རྒྱ་རགས་དང་སེར་སྦྲེང་སོགས་བསུ་བཀོད་དཔག་ཏུ་མེད་པས་བཀྲ་ཤིས་ཚལ་དུ་གདན་ཕབ། ཆོས་འཁོར་སྒང་འདུ་ཁང་དུ་སྣེ་ལེན་གྱི་སྒར་སྟོན་དང༌། ཆིབས་རགས་ཐེལ་དུ་སྤྱན་དྲངས་ཏེ་ཕྱི་ནང་རྟེན་མཇལ་དང༌། ཆོས་རྗེ་ན་རིམ་ལ་གོང་ནས་གནང་བའི་འཇའ་ས་ཐམ་ཀ་སོགས་གཟིགས་འབུལ་མཛད། ཆོས་རྗེ་དང་པཎ་ཆེན་མཆེད་སྐུ་འཁོར་བཅས་རྣམས་ལ་རྡོར་ཕྲེང་ཆག་ལུགས་དཀྱིལ་འཁོར་ཉེར་བརྒྱད་པའི་དབང་སོགས་བསྩལ་ཞིང༌། གཞན་ཡང་ཆོས་དོན་གཉེར་གྱི་སྐྱེ་བོ་དུ་མའང་དབང་ཁྲིད་བཤད་ལུང་གདམས་ངག་ཅི་རིགས་པས་ཚིམ་པར་མཛད། དེར་རྒྱལ་ཚབ་སྤྲུལ་སྐུ་ར་སྒྲེང་རྒྱལ་བའི་གནས་ཆེན་རྟེན་གསུམ་ལ་མཆོད་ཕྱག་དང༌། མཚུར་ཕུའི་གསེར་ཐོག་ཞིག་གསོས་སོགས་སུ་བརྫངས་གནང༌། ཟླ་བ་གཉིས་ཙམ་བསྙེན་བཀུར་ཞིང་འབུལ་ཆེན་དཔག་མེད་སྟོབས་ཏེ་རིམ་པས་སྟག་ལུང་དུ་ཕེབས་པའི་ལམ་ཞོར་ཕག་མོ་རྩེར་གནས་རྙིང་གི་སི་ཐང་ལས་སྨན་ཐང་པས་བཤུས་པའི་སྟོན་པའི་མཛད་ཐང་རི་མོའི་བཀོད་པ་ཁྱད་མཚར་ལ་ལྷ་བཟོ་ནམ་བཀྲས་ལ་དེ་འདྲ་བ་ཞིག་བྲིར་བཞེངས་བཀས་གནང་ལྟར་ལེགས་པར་གྲུབ་པའི་ཞལ་ཡིག་དང༌། བསྔགས་པའི་ཚུལ་དུ་མཛད་པ་བཅུ་གཉིས་རྣམ་བཞག་མདོར་བསྡུས་དང༌། སངས་རྒྱས་ཀྱི་བྲལ་སྨིན་གྱི་ཡོན་ཏན་སྟོན་པའི་གཞུང་རྣམས་བཀྲོལ་བ་དར་ཟབ་ལ་གསེར་གྱི་ཡི་གེར་བཀོད་པ་ཞལ་ཐང་གི་གཡས་གཡོན་དུ་བཀྲམ་ཆོག་པ་བཅས་མཛད།

སྟག་ལུང་རྗེ་རྩེ་པ་དང་གྲོགས་ཁ་བ་མཆེད་སོགས་ཀྱིས་གཅིག་ཏུ་གུས་པས་མཆོད་དང་བསྙེན་བཀུར་དཔག་མེད་ཞུས་བཀའ་ཆོས་ཀྱིས་ཐུགས་འགངས་པར་མཛད། གྲྭ་མང་ཁམས་བོད་ཀུན་གྱིས་འབུལ་ཞབས་རྒྱ་ཆེར་བགྱིས་ཏེ་རང་རང་མོས་པ་དང་འཚམས་པའི་ཆོས་ཀྱི་བཀའ་དྲིན་ཞུས། མཆོད་ཁང་སོགས་ཀྱི་རྟེན་གསུམ་མཇལ་མཆོད་ཞིབ་པར་མཛད་ནས། འཕན་ཡུལ་སོགས་བརྒྱུད། ཡངས་ཅན་དུ་ཕེབས་ཏེ་དགུན་བཞུགས་སྐབས་སྤོ་ཀོང་གི་ཀར་སྲིད་ཀུན་གྱིས་སྤྱན་འདྲེན་རྟ་འབུལ་བ་སྟག་ལུང་ནས་ཆོས་རྗེ་རྩེ་པའང་བཀའ་ཆོས་གསན་པར་ཕེབས། སྦྲུལ་ལོའི་ལོ་གསར་དང་སྨོན་ལམ་གནྡྷོ་ལའི་རྟེན་ཤོམས་དང་སྨོན་ལམ་གྲོལ་བའི་སེར་སྦྲེང་ཤིས་བརྗོད་ཀྱི་ཚེ་འབྲུག་སྒྲ་གྲགས་པ་སོགས་ངོ་མཚར་བའི་ལྟས་མང་དུ་བྱུང༌། དེ་ནས་རྗེ་མཆོག་སྤྲུལ་དྲུང་དུ་ཆོས་དྲུག་གི་བཀའ་དཔེ་གོང་འོག་སོགས་དང༌། རྔོག་པའི་མན་ངག་ཕྱག་དྲེག་མའི་སྐོར། དུས་མཁྱེན་བཀའ་འབུམ། བཀའ་བརྒྱུད་གསེར་ཕྲེང་རྣམས་ཀྱི་ལུང་དང༌། སྟག་ལུང་ཆོས་རྗེ་དཔོན་སློབ་རྣམས་ལ་རང་བྱུང་རྗེའི་འགྲེལ་པའི་ཐོག་ནས་སྦྱོར་དྲུག་ཉམས་ཁྲིད་གནང་ཞིང༌། ཆོས་རྗེའི་གསོལ་བཏབ་ངོར་འགྲེལ་པ་དེ་ཉིད་བསྡུས་པའི་ཁྲིད་ཡིག་ཀྱང་མཛད། ཡངས་ཅན་མཁན་པོ་ཀུན་སྤང་བགྱིས་པའི་གདན་སར་ཅོག་གྲྭ་བླ་མ་བསྐོ་བ་དང༌། གླིང་ཁྲིམས་ལ་སོགས་པའི་བཅའ་ཡིག་ཀྱང་ཞིབ་ཏུ་གནང་ཞིང༌། སྨན་ཐང་དཔལ་བཀྲས་པ་ལགས་ལ་གོས་ཏ་ཧུང་ལ་མུ་ཏིག་བཀོད་པའི་ཐུགས་རྗེ་ཆེན་པོ་ཁ་སཤྩ་ཎའི་སྐུ་ཞིག་བཞེངས་སུ་འཇུག་པ་མཛད། ཟླ་བ་བཞི་པར་མཚུར་ཕུར་ཕེབས་ཏེ། དེ་སྐབས་གསེར་ཐོག་གི་བཟོ་ཡང་བྱ་བྲང་གཉིས་ཀྱི་གསེར་ཟངས་གསོ་དགོས་ཁ་ཤས་ཙམ་མ་གཏོགས་ཕལ་ཆེར་གྲུབ་པ་གཟིགས་གནང་དུ་ཕེབ་ཅིང་ཕྱག་ནས་ཞུས་པས་ལེགས་སོའི་བཀའ་སྩལ་དང་གསེར་སིལ་མ་ཞོ་བརྒྱ་ཕྲག་སོགས་ཀྱི་ཆ་རྐྱེན་ཀྱང་སྩལ། དགོངས་གཅིག་བླ་མ་ལྷ་ཁང་སྟེང་ནས་གཟིགས་རྟོག་གནང་སྐབས་བསམ་ཡས་དབུ་རྩེའི་གན་ཇི་རའི་རྩེར་ཤེལ་ཡོད་པ་དེ་ལེགས་པར་འདུག་ཚུལ་གསུངས་གླེང་བྱུང་བས།

འདི་ལ་ཡང་དེ་ལྟར་བྱས་ན་ཡོང་གསུངས་ནས་རྒྱག་ལུགས་འདི་ལྟར་གྱིས་བཀའ་བཀོད་བཅས་ཆུ་ཤེལ་ཆེན་པོ་གནང་བ་གན་ཇི་རའི་རྩེར་ཕུལ་བས་མཛེས་ཤིང་ཡིད་དུ་འོང་བར་གྱུར། ཡབ་སྲས་བཀའ་བགྲོས་ནས་མཚུར་ཕུའི་དཀོན་གཉེར་གྱི་བཞི་སྡེ་ཡང་ཟུར་རེས་མོས་ཀྱིས་འཛིན་པ་དེ་ཀའི་རྒྱས་གཉེར་གྲོགས་དན་གྱི་བཀའ་བཅས་ཀྱིས་ཕྱིས་འདུ་ཁང་ཆེན་མོའི་བཤུ་འབིགས་ཤིང་རྩི་དང་བཅས་ལེགས་པར་གྲུབ་པ་བྱུང༌། དེ་ནས་གནས་ནང་དུ་ཕེབས། སྣང་རྩེ་རིག་འཛིན་པ་སོགས་ལ་སྙན་བརྒྱུད་རྡོ་རྗེ་ཟམ་པའི་དབང་ལུང་རྫོགས་པར་གནང༌། རྩེ་གདོང་བདག་ཆེན་ཀྱང་མཇལ་དུ་ཕེབས་ཏེ་འབུལ་མཆོད་དང་བཀའ་དབང་མང་དུ་གསན། སླར་ན་མགོར་ཡབ་སྲས་ཆོས་གཞིས་བོད་འབྲོག་རྣམས་ལ་བུ་ཁྲལ་གནང་སྟེ་གནས་ནང་གི་གྲྭ་ཚང་བཙུགས་ཤིང་ཡངས་ཅན་མཁན་ཆམ་ཁ་བ་སློབ་དཔོན་དུ་བསྐོས་ཤིང༌། རྒྱལ་ལ་བརྒྱུད། བནྡེར་ཕེབས་ནས་རྗེ་དཔའ་བོའི་སྤྲུལ་སྐུ་ཞལ་བདག་གནང༌། རྒྱུད་པ་གྲྭ་ཚང་བ་དང་ཆུ་ཤུལ་བ་མཆོད་ཡོན་གྱིས་གཞི་ལེན་དང་འབུལ་ཞབས། གོང་དཀར་དུ་ཞབས་དྲུང་སྲས་ཡུམ་གྱིས་སྤྱན་དྲངས་ཏེ་འབུལ་མཆོད་རྒྱ་ཆེར་སྟོབས་ཤིང་བཀའ་དབང་སོགས་ཐུགས་ཁ་ཚིམ་པར་མཛད། ན་ཁ་སྦུག་ཏུ་སྨྱུག་ལ་བ་དཔོན་བློན་གྱིས་ཞབས་བསྙེན་ཞུས་ནས། བཞུགས་རིང་རྗེ་མཆོག་སྤྲུལ་དྲུང་དུ་གྲུབ་ཆེན་པཀྴིའི་བཀའ་འབུམ་ཡོངས་རྫོགས་ཀྱི་ལུང་གཞི་བྱེས་ཀྱི་དགེ་འདུན་ཚང་མར་བཀའ་ཆོས་ཤིན་ཏུ་འཕེལ། རྒྱལ་ཚབ་སྤྲུལ་སྐུས་གསེར་ཐོག་གསོ་བ་གྲུབ་ནས་ཕེབས་པ་འབྱོར། དེ་ནས་ཡར་འབྲོག་དཔལ་དེ་བས་སྤྱན་དྲངས་ཡུན་རིང་ཞབས་ཏོག་བགྱིས་སྐབས་ཁ་རག་ཤར་གྱི་གནས་གཟིགས་སུ་ཕེབས་ཤིང་འབྲས་སྤུངས་སྤྲུལ་པའི་སྐུ་བསོད་ནམས་རྒྱ་མཚོ་དཔོན་སློབ་ཕྱག་འབུལ་དུ་ཕེབས་པ་དང་མཇལ་འཛོམ་རྟེན་འབྲེལ་ལེགས་ཚོགས་ཆེ་བར་ བྱུང༌། སྣ་དཀར་རྩེར་ཁྲི་དཔོན་མཆེད་ཀྱིས་ཡུན་རིང་ཞབས་འདེབས་ཞུས་ནས་གནྡྷོ་ལ་སོགས་སྒར་གྱི་རྟེན་མཇལ་ཞིབ་པར་གནང༌།

རྗེ་བཙུན་མ་ཨོ་རྒྱན་མཚོ་མོ་དཔོན་སློབ་ཀྱིས་ཛམ་གླིང་ཆོས་འཁོར་དུ་སྤྱན་དྲངས་ནས་འབུལ་ཞབས་དཔག་མེད་དང༌། བཀའ་ཆོས་ཞུས་ཤིང༌། དེ་དག་གི་ཚེ་ཡར་རྒྱབ་ན་སྒོ་བརྒྱད་པ་ཟེར་བའི་ལྷ་བཟོར་མི་བསྐྱོད་རྗེའི་དངུལ་སྐུ་མཛུབ་མཐོ་གང་པ་སྒྲོས་ལེགས་པ་ཞིག་བཞེངས་སུ་གནང་སྟེ་རྒྱུན་བསྣམས་འབྲལ་སྤངས་མཛད། དེ་ནས་སྲས་གྲོ་བོ་ལུང་རྣམས་སུ་ཕེབས། རྗེ་དཔའ་བོའི་དངུལ་གདུང་ལ་རབ་གནས་དང༌། སྤྲུལ་པའི་སྐུ་ཁྲི་ཐོག་ཏུ་མངའ་གསོལ་ཤིས་བརྗོད་གནང་ཞིང༌། དབུ་མ་དབོན་ཆུང་གི་སྐུ་སྐྱེ་རྗེ་མཆོག་སྤྲུལ་དྲུང་དུ་སྐྲ་ཕུད་འབུལ་བ་དང༌། བྱང་དུ་རྫོང་བའི་ཞལ་ཏ་གནང༌། རྗེ་མཆོག་སྤྲུལ་དྲུང་དུ་སྦྱོང་རྒྱུད་དཀྱིལ་འཁོར་བཅུ་གཉིས་དབང་ཕུལ། དྷི་ཚ་དཔོན་སོགས་མཆོད་ཡོན་གྱིས་ཉི་ལྡེ་དགོན་དང་བཀྲ་ཤིས་དགེ་འཕེལ་དུའང་སྤྱན་འདྲེན་ཞུས། སླར་གད་མདོར་ཕེབས། ཆོས་ལུང་མཁན་ཆེན་མཇལ་དུ་ཕེབས་པ་དང༌། ལྷོ་སྟོད་ནས་སྡེ་པ་མཆེད་སོགས་པར་མོས་འཚམས་ཀྱི་ཆོས་བཀའ་ཅི་རིགས་སྩལ། དེ་ནས་འབྲོག་སྨད་དུ་ཁྲི་དཔོན་མཆེད་ཀྱིས་ལྷུན་རྫོང་ནས་ཞབས་ཏོག་ཞུས་ཤིང་སྟོད་སྨད་ཀྱི་སེར་སྐྱ་ཕལ་མོ་ཆེས་འབུལ་མཆོད་ཆེས་བསྟར་བའི་ཡོན་སྦྱངས་ཤིང༌། ཡར་རྒྱབ་དཔོན་ཆེན་པ་མཆེད་སོགས་ཀྱིས་སྤྱན་འདྲེན་རིམ་འབྱོར་བཞིན། རྒྱལ་ཆེན་གླིང་དུ་ཕེབས་ཏེ་ལྕགས་ཕོ་རྟ་ལོའི་ལོ་སར་སྨོན་ལམ་རྒྱས་པར་གནང༌། ཚོགས་དགེ་འདུན་སྒང་པ་དཔོན་སློབ་དང༌། དགེ་འདུན་སྔགས་གྲྭ་བ་སོགས་ལ་བཀའ་ཆོས་མང་དུ་སྩལ། རབ་བྱུང་བསྙེན་རྫོགས་ཀྱང་མང་དུ་གནང༌། མཁན་ཆེན་ཀུན་སྤངས་པར་ཟབ་རྒྱས་ཀྱི་དབང་ཆོས་མང་དུ་གནང༌། སྡེ་པ་ཧོར་བསོད་དར་ཁུ་དབོན་གྱིས་འཕྱོང་རྒྱས་སུ་སྤྱན་དྲངས་ཏེ་སྟག་རྩེའི་གཞིས་ཀ་གསར་བཅོས་ལ་ཕྱག་ནས་ཞུ་བ་དང༌། ཆོས་བཀའ་མང་དུ་གསན་ཞིང་བསྙེན་བཀུར་དཔག་མེད་བགྱིས། འཕགས་སྡེའི་མཁན་པོར་རྔོག་དཀྱིལ་བདུན་གྱི་དབང་སོགས་གནང༌། མཆོག་སྤྲུལ་དྲུང་དུ་རྗེ་ཉིད་ཀྱི་བཀའ་འབུམ་པུསྟི་དང་པོ་གཉིས་ཀྱི་ལུང་ཕུལ།

ས་སྐྱོང་ཕུན་ཚོགས་ལྕམ་དྲལ་གྱིས་སྤྱན་དྲངས། ཁྲོམ་སར་དུ་གདན་ཕབ་ཐོག་ཐེལ་ནས་སྤྱན་སྔའི་དགོངས་རྫོགས་སུ་སྤྱན་འདྲེན་བཞིན་ཐེལ་དུ་ཕེབས། སྐྱོར་ལུང་ཞབས་དྲུང་བཞུགས་པར་ཡང་བཀའ་ཆོས་ གནང༌། དགོངས་རྫོགས་ཀྱི་དབུར་མཛད་ཅིང་འབུལ་བསྙེན་བླ་ལྷག་པར་ཞུས་ཤིང༌། སླར་ཡར་སྟོད་དུ་ཕེབས། རྒྱལ་ཚབ་སྤྲུལ་སྐུས་གཙོས་གཞི་བྱེས་ཀྱི་དགེ་འདུན་ཉིས་སྟོང་ཙམ་ལ་འདུལ་བ་ལུང་སྡེ་བཞིའི་ལུང་དང༌། ཕྱག་ཆེན་ལྷན་ཅིག་སྐྱེས་སྦྱོར་གྱི་ཁྲིད། ཆོས་སྒོ་བ་སོགས་བླ་འགོ་རྣམས་ལ་སྒྲུབ་ཐབས་རྒྱ་མཚོའི་དབང༌། ནང་སོ་མཆོད་སྤྲིན་པ་སོགས་དྲུང་འཁོར་རགས་བསྡུས་ལ་ཟབ་མོ་ནང་དོན་གྱི་འགྲེལ་པ་ཟིན་ཐུན་དུ་གནང་བ་སོགས་སོ་སོའི་མོས་པ་དང་འཚམས་པའི་ཐེག་གསུམ་ཆོས་ཀྱི་བཀའ་དྲིན་ཅི་ཡང་སྩལ། ཆོས་རྒྱལ་ཕོ་བྲང་བས་དགོན་གནས་དང་བུ་ཁྲལ་ཕུལ་བ་བཞིན་ཐར་གླིང་གི་གྲྭ་ཚང་འཛུགས་པའི་བཀའ་ཁྱབ་ཀྱང་མཛད། ཟླ་བ་དགུ་པར་དྭགས་པོར་གདན་བཏེགས། སྤུང་དཀར་ལ་ཐོག་ཏུ་སྒོ་ལྕང་གཉིས་ཀྱི་ཐབས་འཛིན་དང༌། ལ་རྩར་སྐུ་རབ་ནས་སྡེ་པ་སྲོང་བཙན་པ་ཁུ་དབོན་གྱིས་ཆིབས་བསུ་དང་བཅས་སྐུ་རབ་བཀྲ་ཤིས་སྒང་དུ་གདན་ཕབ། སྡེ་པ་བློན་འབངས་དགོན་སྡེ་དང་བཅས་པ་རྣམས་ཀྱིས་སོ་སོའི་འབུལ་བ་བསྙེན་བཀུར་དཔག་མེད་བགྱིས། ཟླ་བ་བཅུ་པར་རྗེ་ཉིད་ཆིབས་རགས་ཉུང་བསྡུས་ཀྱིས་ཙཱ་རི་ཡུལ་སྟོད་སྨད་ཀྱི་གནས་གཟིགས་ལ་ཕེབས་ཏེ་བྲག་དཀར་མོ་ཡན་ཆད་ཀྱི་གནས་ཕྲན་རྣམས་ཀྱང་ཞིབ་མཇལ་དང༌། གནས་ཀྱི་ལྟེ་བ་མཁའ་འགྲོ་འབུམ་དེལ་དུ་ཚོགས་འཁོར་གྱི་ཐོག་རི་པ་ཇོ་བཟང་སྒར་པ་དང་བཅས་རྣམས་ཕག་མོའི་ལྷ་ཁྲིད་རྫོགས་པར་གནང༌། སླར་བཞུགས་སྒར་དུ་ཕེབས་ནས་སྡེ་པ་ཞལ་ངོ་སོགས་དུ་མར་སོ་སོའི་མོས་པ་དང་འཚམས་པའི་དམ་པའི་ཆོས་སྦྱིན་ཅི་ཡང་སྩལ། གནས་གཞིར་གནྡྷོ་ལའི་རྟེན་ཤོམ་དང་དགེ་འདུན་སྡེ་རྣམས་ཀྱིས་སྨོན་ལམ་ཀྱང་མཛད། བཅུ་གཉིས་པར་དྭགས་སྟོད་ལ་གདན་བཏེག །

སྒམ་པོའི་གནས་མཇལ། ཡོམ་དགོན་དུ་རིན་པོ་ཆེ་རྣམ་གྲགས་པས་གཞི་ལེན་དང་འབུལ་བ་མཛད། ནང་སོ་སྒོ་པས་དོ་བོ་ཆོས་རྫོང་དུའང་སྤྱན་དྲངས། བཤད་སྒྲུབ་གླིང་དུ་ཕེབས་ནས་ལོ་མཇུག་སྐུ་རིམ་དང་ལྕགས་མོ་ལུག་ལོའི་ལོ་གསར་སྨོན་ལམ་རྣམས་མཛད་ཅིང༌། རྗེ་མཆོག་སྤྲུལ་དྲུང་ནས་གཞུང་ལུགས་རབ་འབྱམས་ལ་གསན་པ་གནང་བའི་ཀློག་པའི་སློབ་དཔོན་དུ་མཁས་དབང་རིན་གྲགས་པ་མངའ་གསོལ། སྒོ་སྐུར་གཉིས་ཀས་ཟླ་བ་གསུམ་དུ་ཞབས་ཏོག་ཞུས་ཏེ་གཞི་བྱེས་ཀྱི་དགེ་ཚུལ་སློང་སྒྲུབ་པའང་མང་དུ་བྱུང༌། དེར་ཀོང་པོའི་ཀར་སྲིད་སྟོད་སྨད་ཐམས་ཅད་ཀྱིས་སྤྱན་འདྲེན་ཇ་ཞུས་པ་རྣམས་དང༌། ཁམས་ནས་མཉན་སྤྲུལ་དཔོན་སློབ་རྣམས་ཀྱིས་ཇ་འབུལ་སོགས་སླེབ། དེ་ནས་རབ་གླིང་དགོན་པར་ཞབས་ཀྱིས་བཅགས་ཤིང༌། རྫོགས་ཆེན་མཁའ་འགྲོ་སྙིང་ཐིག་གི་གཏེར་གནས་ལ་དང་ལུང་ཁྲ་མོ་བྲག་གི་གནས་མཇལ་ཀྱང་མཛད་ནས་སླར་སྐུ་རབ་ཏུ་ཕེབས་ཏེ་སྡེ་པས་གསོལ་བཏབ་བཞིན་གནས་གཞིའི་ཚོམས་ཆེན་དུ་ཡང་ཟུར་ཅོག་གྲྭ་རྣམས་ཀྱིས་རྒྱུད་སྡེའི་དཀྱིལ་ཆོག་མང་པོའི་སྒྲུབ་མཆོད་འཛུགས་པ་གནང་སྟེ། ཉིན་རེ་བཞིན་ཡབ་སྲས་ཚོགས་དབུར་ཕེབས། དེ་ནས་ཀོང་པོར་ཆིབས་བསྒྱུར། དཔལ་འབྱོར་རྩེའི་ཉེ་ལོགས་སུ་མཆོག་སྤྲུལ་དྲུང་དུ་རང་བྱུང་བཀའ་འབུམ་གྱི་དཀྱིལ་ཆོག་རྣམས་ཀྱི་དབང་དང་ཁྲིད་སྐོར་ལུང་ཅི་རིགས་པ་མཛད། ལ་ཐོག་ཟུར་མཁར་དུ་ནང་སོ་བློ་གྲོས་རྒྱལ་པོ་ཁུ་མཚན་གྱིས་འབུལ་ཞབས་དཔག་ཏུ་མེད་པས་བསྙེན་བཀུར། ཟླ་བ་ལྔ་པར་དུང་དཀར་བྲག་ཏུ་ཕེབས། དེ་ནས་རྐྱེན་གནས་རང་དུ་ཕེབས་ཐོག་དཔོན་ཨ་བོ་སངས་རྒྱས་དང༌། གཅེན་རྒྱལ་སོགས་ཞལ་ངོ་རྣམས་ཀྱིས་བསྙེན་བཀུར་ཕུན་སུམ་ཚོགས་པས་སྲི་ཞུར་བགྱིས་ཤིང༌། ཙཱ་རི་རིན་ཕུག་ཏུའང་ཕེབས། དེ་ནས་མཚོ་དཀར་གྱི་གནས་ནང་དུ་ཕེབས་ཚེ་ཉི་མ་གསལ་ཞིང་དངས་པའི་འཁོར་ཡུག་ཏུ་འཇའ་ཚོན་ལས་གྲུབ་པའི་བྱ་དང་འབྲུག་གི་གཟུགས་སྣང་བ་དང༌། མེ་ཏོག་གི་ཆར་འབབ་པ་སོགས་ངོ་མཚར་བའི་ལྟས་དུ་མ་བྱུང༌།

སླར་བཀྲ་ཤིས་ལྗོངས་དང་བྱིན་ལེགས་ཀྱི་གནས་མཇལ་ཀྱང་མཛད། དེ་ནས་སླེ་ལུང་དུ་རྟུལ་མི་གཡུ་འབྲུག་སྤུན་གྱིས་ཞག་འགའི་བར་བསྙེན་བཀུར་ཞུས། འོར་ཤོད་དུ་སྡེ་པ་ཁག་གསུམ་གྱིས་ཞབས་བསྙེན་རིང་མཆོག་སྤྲུལ་དྲུང་དུ་སྐྱེས་རབས་དཔག་བསམ་འཁྲི་ཤིང་དང་རྗེ་ཉིད་ཀྱི་བཀའ་འབུམ་སྒྲུབ་ཐབས་སྐོར་གྱི་ལུང་མཛད། ཟིང་པོ་འབུམ་པ་སྒང་དུ་ཇོ་སྒམ་པོ་དང༌། དགོངས་འདུས་པ་ཁུ་དབོན་སོགས་ཀྱིས་ཞབས་ཏོག་ཡུན་དུ་ཞུས་རིང༌། མི་བསྐྱོད་ཞབས་ཀྱི་བཀའ་འབུམ་ལས་དབུ་ཕར་མཛོད་རྣམས་ཀྱི་འགྲེལ་པའི་ལུང་འབུལ་བ་དང༌། སྒར་ཆོས་སྡེའི་དྲུང་འཁོར་དང་གྲ་གཞོན་བློ་གསལ་ཁ་ཡར་བསྡུས་ནས་རྗེ་མཆོག་སྤྲུལ་དྲུང་དུ་གསན་སྦྱོང་ཕྱགས་ཕྱིའི་དགོངས་བཞེད་ལྟར་འཛུགས་པའི་ཞལ་ཏ་དང་དོ་དམ་གནང་སྟེ་སྐུ་གཞོག་འོག་མིན་གླིང་དུ་འདོགས་པ་གནང༌། བཅུ་གཅིག་པར་གདན་ས་དགའ་ལྡན་མ་མོར་ཕེབས། འཇང་རྒྱལ་བློན་གྱི་འབུལ་སྐྱེལ་གཏོས་ཆེར་འབྱོར། ཀོང་ལུང་རལ་གསུམ་གྱི་མི་དཔོན་ལྷ་དཔོན་གྱིས་གཙོས་པའི་སྐྱེ་བོའི་ཚོགས་རྣམས་འདུས། ཆུ་སྤྲེའི་ལོ་སར་དང་སྨོན་ལམ་རྟེན་ཤོམ་དང་བཅས་རྒྱས་པར་གནང་ཞིང༌། ཟླ་བ་གཉིས་པར་བཏེག རྩེ་ལྷ་སྒང་དུ་ཕེབས། ནང་སོས་གཙོས་པའི་ཀར་སྲིད་རྒྱ་འགོ་དང་བཅས་པས་འབུལ་ཞབས་དཔག་མེད་བགྱིས་ཤིང༌། སྐལ་པ་དང་འཚམས་པའི་ཆོས་སྦྱིན་ཅི་རིགས་སུ་སྩལ། དེར་ཐུགས་དམ་རྟེན་དུ་རྡོ་རྗེ་རྣལ་འབྱོར་མའི་སྐུ་བྱེ་རུ་ལས་གྲུབ་པ་ཞིག་བཞེངས་པར་བརྩམས། 

དེ་ནས་ཕྲག་ཟུར་གདོང་གི་དགེ་འདུན་རྒྱ་འགོ་དང་བཅས་པས་སྤྱན་འདྲེན་ལྟར་རྫར་སྒྲུབ་སྡེའང་ཞབས་ཀྱིས་བཅགས་ཤིང༌། ནགས་ཡུལ་སྤང་དུ་གདན་ཕབ་ནས། དགེ་སློང་སུམ་བརྒྱ་ཙམ་གྱི་དགེ་འདུན་དང་ཐབས་ཅིག་དབྱར་སྔ་མ་ཞལ་གྱིས་བཞེས་ཏེ་དབྱར་གནས་མཛད་པར་སྡེ་དགོན་རྣམས་ཀྱིས་མཆོད་པ་དང་གུས་འབྱོར་ཕུན་སུམ་ཚོགས་པས་བཀུར་སྟི་དང་རིམ་གྲོར་བགྱིས་ཤིང༌། དགག་དབྱེའི་ཉིན་ཚོགས་པ་རྣམས་ལ་དྭགས་པོའི་ཆོས་བཞིའི་ཆོས་ཀྱི་དགའ་སྟོན་རྒྱས་པར་སྩལ། རྩ་གོང་བ་དང་ཤོ་ཁ་ཆོས་སྡེ་སོ་སོས་སྤྱན་འདྲེན་དང༌། རྩ་ནང་གི་གནས་གཟིགས་དང་ཆོས་རྒྱ་གསོ་བའི་བཀའ་ཁྱབ་གནང་ནས། སླར་རྩེ་སྒང་ཞོལ་ཐང་དུ་ཕེབས། རྗེ་ཉིད་དགུང་ལོ་བཞི་བཅུ་རྩ་དགུ་པ་ཆུ་མོ་བྱ་ལོའི་ལོ་གསར་དང་སྨོན་ལམ་གནང་ཐོག་རྗེ་གོང་མ་རྣམས་ཕྱག་སྲོལ་ལྟར་རྩེ་སྒང་ཕོ་བྲང་གི་མཛོད་ནག་ཞལ་ཕྱེ་ནས་བཞུགས་སྒར་དུ་གཟིམ་གུར་ཀརྨ་ལྷ་ཁང་འབུབས་པ་གནང༌། གནྡྷོ་ལས་གཙོས་པའི་བྱེས་མཛོད་ཀྱི་རྟེན་བཤམ་རྒྱས་པ་དང༌། ཡབ་སྲས་བཞུགས་ཁྲི་དང་སྐུ་འཁོར་གྱི་ལས་ཚན་གཟབས་པས་ལོ་གསར་གྱི་ཕྱག་མཇལ་བཞེས་པ། གཞི་བྱེས་ཀྱི་དགེ་འདུན་ལྔ་བརྒྱ་ལྷག་པར་རྩེ་སྒང་ནང་སོ་རྒྱ་འོག་དང་བཅས་པས་ཞབས་ཏོག་བགྱིས་ཏེ་སྨོན་ལམ་འཛུགས་པ་གནང༌། ཡབ་སྲས་ཆིབས་རགས་གཟབས་བཤམ་གྱི་བཀོད་པས་ཕོ་བྲང་དུ་ཕེབས་ཏེ་བཀྲ་ཤིས་གསར་མར་དྲུང་དེ་བཞིན་གཤེགས་པ་ལ་གོང་མ་ཏཱའི་མིང་ཡུན་ལོ་རྒྱལ་པོས་ཕུལ་བའི་ཨར་ནག་དང་ཙན་དན་ལས་གྲུབ་པའི་གནས་བཅུ་བཟོ་ཁྱེད་ཅན་དང་གོང་མ་མཆོད་ཡོན་གྱི་སི་ཐང་སོགས་མཛོད་ནག་གི་རྟེན་ཤོམ་རགས་རིམ་གནང༌། དེ་ནས་ཉའི་བར་ཉིན་རེ་བཞུགས་སྒར་བྱེས་མཛོད་ཀྱི་རྟེན་མཇལ་དང༌། ཉིན་རེ་བཞིན་ཕོ་བྲང་དུ་མཛོད་ནག་གི་རྟེན་མཇལ་རགས་པ་ཙམ་གནང་བའི་ཚེ་ཀོང་ལུང་རལ་གསུམ་ལ་སོགས་པའི་སྐྱེ་བོ་སྟོང་ཕྲག་དུ་མ་འདུས་པས་ཉིན་མཚན་དུ་ཕྱག་དང་བསྐོར་བ་ཡིག་དྲུག་འདོན་པ་སོགས་དགེ་བའི་བྱ་བས་དུས་འདའ་བར་བྱེད་ཅིང༌།

ཁམས་ནས་ཀརྨ་གདན་ས་པ་དཔོན་སློབ་སོགས་དང༌། འཇང་རྒྱལ་བློན་སོགས་ཀྱི་གྲྭ་རྒྱུན་དང་འབུལ་སྐྱེལ་གཏོས་ཆེ་བ་སླེབ་པ་རྣམས་ཀྱིས་འབུལ་ཚན་བགྲང་གིས་མི་ལངས་པ་བསྟར་ཞིང༌། བཅོ་ལྔའི་ཉིན་གསོ་སྦྱོང་གྲོལ་ནས་དགེ་འདུན་སྣམ་སྦྱར་ཅན་བཞི་བརྒྱ་ཙམ་གྱི་སེར་སྦྲེང་འཁོར་ལོས་སྒྱུར་བའི་རྒྱལ་སྲིད་རིན་པོ་ཆེ་སྣ་བདུན་གྱི་བཀོད་པ་སོགས་མིག་དང་ཡིད་འཕྲོག་པའི་ཟློས་གར་དང་བཅས། ཡབ་སྲས་ཉིད་ཀྱང་ཕྱགས་བསྐོར་དུ་ཕེབས་ཏེ། སླར་གཟིམ་གུར་དུ་ཕེབས་པ་ན་དབྱར་དུས་ལྟར་འབྲུག་གྲགས་པ་དང་ཆར་འབབས་པ་འཇའ་ཚོན་གྱི་དྲ་བས་གཡོགས་པ་སོགས་སྐྱེ་བོ་ཀུན་སྣང་བའི་གོ་སྐབས་དེས་ཉམས་སྤྲོ་ཞིང་འགྱུར་བས་དགེ་སློང་གི་དགེ་འདུན་དང་བཅས་པའི་སྟོན་འཁོར་དེ་དག་ལ་མོས་གུས་བླ་ལྷག་ཏུ་སྐྱེས་ཤིང༌། རྣམ་པར་དཀར་བའི་དཔལ་ཡོན་སྒྲུབ་པའི་དགེ་ཚོགས་རྗེས་སུ་དྲན་ནས་གཏན་དུ་དགེ་བ་ཆོས་དང་བླ་མའི་ཡོན་ཏན་ལ་ངེས་ཤེས་གཏིང་ནས་སྐྱེས་པ་སོགས་མང་དུ་བྱུང་བར་ཡོད་དོ།། དེ་དག་གི་ཚེ་དབུས་ནས་སྡེ་པ་ཚག་པ་རྡོར་རྣམ་པ་དང༌། སྒོམ་ཐར་བ་རང་གི་དད་སྟོབས་བཅས་ཀྱིས་སྔོན་སྤྱན་སྔ་རིན་པོ་ཆེའི་ཕྲིན་ལས་ཀྱི་རྒྱུན་ལུགས་ལྟར་ཀུན་བཟང་ནགས་ཁྲོད་ཀྱི་གདན་ས་བདག་གིར་མཛད་དགོས་ཀྱི་ཞུ་ནན་ལྟར་ནང་སོ་མཆོད་སྤྲིན་པ་དཔོན་གཡོག་ཐེལ་རྩིས་བཞེས་སུ་གནང་བ་དེ་ཉིད་དུ་སླར་འཁོར། ཟླ་བ་གཉིས་པར་ལྟ་བ་རྒྱལ་འཛིན་དུ་ཕེབས། དེར་འདུས་ཀྱི་སྐྱེ་བོ་རྣམས་ལ་ཞལ་མཇལ་བྱིན་རླབས་ཆོས་འབྲེལ་སོགས་ཀྱི་བཀའ་དྲིན་སྩལ་ཞིང༌། སྤོ་བོའི་ཀར་སྲིད་སྟོད་སྨད་ཀྱི་རྟ་འབུལ་སོགས་གཏོས་ཆེར་སླེབ། སླར་ཉང་ཁའི་སྨད་སྤང་སྣ་ཆུ་སྐོར་བར་ཕེབས། དེ་ནས་དགའ་ལྡན་མ་མོར་ཕེབས་ཏེ། གཞིས་བྱེས་ཀྱི་དད་འདུས་དུ་མར་ཤངས་ཆོས་ཡོངས་རྫོགས་ཀྱི་ལྗགས་ལུང་སོགས་སྩལ་ཞིང༌། དེ་ཉིད་ཀྱི་མཛོད་ནག་ཞལ་འབྱེད་དང་རྟེན་ཤོམ་སོགས་གནང་སྐབས་རྗེ་མཆོག་གི་སྤྲུལ་སྐུའི་བཞུགས་སྒར་ཞོ་ག་ནས་ཚུར་ཕེབས་པར་རྗེ་ཉིད་ཞབས་བསྐྱོད་པའི་ཆིབས་བསུ་སོགས་བསུ་བཀོད་རྒྱ་ཆེན་པོ་བཅས་གཙུག་ལག་ཁང་གསར་མར་གདན་ཕེབས་ནས།

ཙན་དན་དཀར་པོ་ལ་རྒྱ་ནག་གི་བཟོ་བོས་བསྒྲུབས་པའི་གནྡྷོ་ལ་དང་མུ་ཏིག་དམར་པོའི་མཆོད་རྟེན་སོགས་མཛོད་ནག་གི་རྟེན་མཇལ་དང༌། གཞེ་ལེན་གྱི་བསྙེན་བཀུར་རྒྱ་ཆེར་ཞུས་ཤིང༌། མཆོག་སྤྲུལ་དྲུང་ནས་ཀྱང་སྐུ་སྐྱོས་ཀྱི་འབུལ་ནོད་སྤམས་ཆེ་བ་གནང༌། སླར་ཕྲག་ཡུལ་གྱི་གྲྭ་ཚང་རྒྱ་བདག་རྣམས་ཀྱིས་སྤྱན་འདྲེན་ལྟར་ཕེབས། འཇང་རྒྱལ་བློན་གྱི་གསེར་ཡིག་འགྲོན་ཚན་ཆེས་མང་བ་འབྱོར། དེར་ཤིང་ཁྱིའི་ལོའི་ལོ་གསར་སྨོན་ལམ་གནང་ནས་ཀོང་སྨད་ཀླུ་ཤར་དུ་ཕེབས། མཆོག་སྤྲུལ་དྲུང་དུ་རྗེ་གོང་མའི་བཀའ་འབུམ་ལས་དམ་ཆོས་དགོངས་གཅིག་འགྲེལ་པ་སོགས་པུསྟི་དུ་མའི་ལུང་ཕུལ། དྭགས་ཀོང་དན་འཇགས་ཀྱི་དོན་ལ་རྒྱལ་ཚབ་སྤྲུལ་སྐུ་སོགས་ལ་ཞལ་བཀོད་བཅས་རྫོང་བ་གནང༌། ཆབ་དཀར་གྱི་གསང་རྒྱལ་འཛིན་སོགས་སུ་ཕེབས་ནས། དགོན་སྡེ་ཆེ་ཕྲ་མང་དག་གི་བླ་མ་བསྐོ་བཞག་དང༌། ཆབ་དཀར་ནག་གི་གྲྭ་རྒྱུན་བུ་ཁྲལ་ཡང་སྦྱོར་བ་མཛད་ཅིང༌། རྗེ་གོང་མའི་བཀའ་འབུམ་གྱི་ལུང་འགའ་ཞིག་འབུལ་བ་མཛད། སླར་རྣམ་ཐོས་རིར་ཕེབས། སྒྲུབ་སྡེ་བསམ་འཕེལ་དུ་ཀུན་གླིང་པ་འཇོག་པ་སོགས་དར་རྒྱས་ཀྱི་བཀའ་ཁྱབ་མཛད། དྭགས་ཀོང་ལབ་གཞིའི་འཕྲོ་འཇགས་སུ་སྤྱན་འདྲེན་ལྟར་ཕེབས། དྭགས་ཀོང་གཏན་འཆམ་གྱི་གུང་བཞུགས་དམ་བཞག་སོགས་ལེགས་པར་གནང་སྟེ་དུས་ཀྱི་འཁྲུགས་ལང་གཏན་ཞིར་མཛད། དེ་ནས་སྐུ་རབ་ཏུ་ཕེབས། སྐུ་རབ་པ་ཁུ་དབོན་གྱིས་ཞག་འགའི་བར་བཏེགས་ནས་བསྙེན་བཀུར། མཆོག་སྤྲུལ་དྲུང་དུ་སྙན་ངག་མེ་ལོང་གཞུང་བཤད་དཔང་འགྲེལ་ཐོག་ནས་འབུལ་བ་མཛད་ཅིང༌། རྩོམ་རྒྱུགས་ཀྱང་གནང༌། དྭགས་སྟོད་དུ་བཏེགས་ནས་བཤད་སྒྲུབ་གླིང་དུ་གདན་ཕབ་སྟེ་ལོ་མཇུག་སྐུ་རིམ་དང་ཤིང་མོ་ཕག་ལོའི་ལོ་གསར་སྨོན་ལམ་རྣམས་གནང༌། སྨོན་ལམ་གྲོལ་ཉིན་སྟོན་པའི་སྐུ་འབག་གྲོང་ཁྱེར་མའི་འཁོར་དུ་གནས་བཅུ་འཁོར་ཡན་ལག་དང་བཅས་པ་རྣམས་ཀྱི་བཀོད་པ་དགེ་འདུན་གཞི་བྱེས་ཀྱི་སེར་སྦྲེང་དང་བཅས་པའི་ཤིས་བརྗོད་རྒྱས་པར་མཛད།

ནང་སོ་ཀརྨ་སྲིད་བྲལ་བས་སྒོ་རབ་བརྟན་གླིང་གི་གཙུག་ལག་ཁང་རྟེན་བརྟེན་བཅས་གྲུབ་པའི་རབ་གནས་སུའང་སྤྱན་དྲངས་ནས་དཔལ་འཁོར་ལོ་སྡོམ་པའི་དཀྱིལ་འཁོར་ཞལ་ཕྱེས་ནས་རབ་ཏུ་གནས་པར་མཛད། དགེ་འདུན་རྣམས་ཀྱིས་སྨོན་ལམ་ཞག་སྤྲེལ་བཅས་མཛད། ཆོས་སྟོན་དང་འབུལ་བསྙེན་རྒྱ་ཆེར་བསྒྲུབས་ཤིང༌། ལྕང་ར་བས་ཀྱང་མཁར་ཐོག་ཏུ་འབུལ་བ་བསྙེན་བཀུར་ཞུས། སླར་བཤད་སྒྲུབ་གླིང་དུ་གཞི་བྱེས་ཀྱི་དགེ་འདུན་ཚོགས་ཆེར་བཀའ་གདམས་གླེགས་བམ་ལུང་དང༌། བྱང་ཆུབ་སྤྱོད་འཇུག་གི་ལྗགས་བཤད་སོགས་སྩལ། གཞན་ཡང་སོ་སོའི་འདོད་ཆོས་ཀྱི་དབང་བཀའ་ཁྲིད་ལུང་མང་པོ་དང༌། དགེ་འདུན་བཤད་སྒྲུབ་གླིང་པར་སྒེར་དུ་དུས་འཁོར་གྱི་དབང་དང་མངོན་དཀྱིལ་པར་དུ་སྒྲུབ་པའི་པར་ཡིག་ཞུས་དག་སོགས་མཛད། དེ་ཉིད་ཀྱི་ཆོ་ག་འཛུགས་པའི་ཞལ་ཏ་གནང༌། མཉན་སྤྲུལ་དང་ལྕགས་མོ་ནང་སོ་གཤེགས་རྫོང་སོགས་ཀྱི་འབུལ་སྐྱེལ་སླེབ། གཙང་ནས་ཀྲེ་ཆུང་སྐུ་སྐྱེ་བྱོན་པར་བསྙེན་རྫོགས་གནང༌། བརྒྱད་པར་དབུས་སུ་བཏེགས། བསམ་སྡེར་ཕེབས་ཐོག་རྗེ་དཔའ་བོའི་སྤྲུལ་སྐུ་དགེ་འདུན་གྱི་འཁོར་བཅས་པས་མཇལ། ཁྲོམ་སར་དུ་ཞལ་ངོ་སྒར་གཞུང་གི་འབུལ་ཞབས་ཆེར་ཞུས། དགེ་འདུན་ཡང་རིའི་ཚོགས་གུར་དུ་རྗེ་དཔའ་བོ་སྤྲུལ་པའི་སྐུ་རབ་ཏུ་ཕྱུངས་ཏེ་མཚན་གཙུག་ལག་རྒྱ་མཚོ་དགའ་བའི་དབྱངས་སུ་གསོལ། གཞན་ཡང་སྤྱི་སྒོས་སུ་བཀའ་ཆོས་ཅི་རིགས་པ་གནང༌། དཔའ་བོ་སྤྲུལ་སྐུ་དཔོན་སློབ་ལ་རྒྱུད་འབུམ་ལུང་གི་དབུ་ཚུགས། བཅུ་གཅིག་པར་འབྲས་སྤུངས་སྤྲུལ་སྐུ་ཞལ་སྔ་ནས་བསོད་ནམས་རྒྱ་མཚོ་དང་སྡེ་པ་ལྷ་སྐུར་མཆོད་ཡོན་བཀའ་གྲོས་སྟེང་ནས་ཡར་ཀླུངས་སུ་རྩེ་འཕྱོང་རྒྱས་གཉིས་ཀྱི་ཆིངས་འཇགས་ལ་སྤྱན་འདྲེན་བྱུང་བ་བཞིན་ཡབ་སྲས་ལྷན་རྒྱས་ཀྱིས་ཙན་ཐང་དུ་ཕེབས་ཏེ། འབྲས་སྤུངས་པ་དཔོན་སློབ་བཟང་མོ་ཆུ་བཀོར་དུ་བཞུགས་པས་སྣ་ལེན་གྱི་སྟོན་མོ་དང་འབུལ་དཔངས་བསྟོད་པ་མཛད། དེར་ཁོ་རང་ཡོན་མཆོད་རྣམས་དང་ཡང་བཀའ་གྲོས་སུ་བསྟུན་ནས་རྩེ་འཕྱོང་རྒྱས་སོགས་དབུས་ཕྱོགས་ཚང་མར་ཆིངས་ཁྲ་གནང༌།

ཐར་གླིང་གྲྭ་ཚང་གི་གཙུག་ལག་ཁང་དང་རྟེན་གསར་བཞེངས་ཀྱི་རབ་གནས་མཛད། ཁྲོམ་སར་ཕེབས་ནས་མེ་བྱིའི་ལོ་གསར་དང་ལྷུན་སྒང་དུ་རྟེན་ཤོམ་སྨོན་ལམ་རྒྱས་པ་གནང༌། ཉིད་ཀྱི་དབོན་ཨ་བོ་འབྲུག་འདས་པའི་བྱང་ཞུས་དང༌། ཆོས་སྡེ་ཀུན་ལ་མང་སྐོལ་ཚོགས་འགྱེད་སོགས་རྗེས་སྒྲུབ་ཀྱི་བཀའ་ཁྱབ་མཛད། འཇང་རྒྱལ་བློན་གྱི་གསེར་ཡིག་སྤོ་འབོར་བའི་འགྲོན་ཚན་འཇའ་མོ་བླ་མ་སོགས་འབུལ་སྐྱེལ་མང་དུ་འབྱོར། ཡར་ཀླུངས་སུ་བཏེགས། སྣེའུ་གདོང་རྩེར་གདུང་བརྒྱུད་རིན་པོ་ཆེས་ཁྲ་འབྲུག་ནས་བསུ་བའི་བཀོད་ཆེན་གྱིས་སྤྱན་དྲངས་ཏེ་བཀའ་དབང་གསན་པ་སོགས་དང་གུས་མཆོད་ཆེར་མཛད། དེ་སྔོན་དུ་འབྲོང་བུ་སྐུ་མཆེད་བྱོན། ཆོས་ཁྲི་ཆེན་མོར་རྩེ་ཐང་པ་སོགས་མཆོད་ཡོན་གྱིས་འབུལ་བསྙེན་དཔངས་ཆེས་བསྟོད་ཅིང༌། བཞུགས་སྒར་ཁག་ནས་ཀྱང་ཚོགས་པར་ཇ་གསེར་གྱི་འགྱེད་དང༌། ཁོང་རང་ཚོའི་འདོད་པ་བཞིན་ཆོས་སྡེ་ཆེན་པོའི་ཕྱི་རྒྱའི་བདག་གཉེར་སྒར་ཆེན་གྱིས་གནང་རྒྱུ་སོགས་ལུགས་གཉིས་ཀྱི་བརྩེ་སྐྱོང་ཚད་མེད་པ་གནང༌། ཟླ་བ་བཞི་པར་གདན་ས་དཔལ་གྱི་ཕག་གྲུར་གདན་ཕེབས་ཤིང༌། ཚེས་བཅུ་གསུམ་གྱི་ཉིན་བདེར་གཤེགས་ཕག་མོ་གྲུ་པའི་སེང་ཁྲིར་ཞབས་ཟུང་བཀོད་པ་ལ། རྗེ་མཆོག་སྤྲུལ་ཀ་ཕེབས་སྟེང་དུ་ཁྲིའུའི་ཤིང་དབུ་གདུགས་དང་བཅས་ཕེབས་ཏེ་བཀྲ་ཤིས་མངའ་གསོལ་འབུལ་བ་དང་ལེགས་ཇའི་གནང་སྐྱེས་གྱ་ནོམ་པ་མཛད། སྒར་ཕྱི་ནང་དང་དབུས་གཙང་དྭགས་ཀོང་ཡན་གྱི་བླ་དཔོན་སྡེ་རིས་ཆེ་ཕྲ་ཀུན་གྱིས་ཞལ་དཀར་ལེགས་ཇའི་འབུལ་བ་སོགས་ཆོས་ལྡན་གྱི་དགའ་སྟོན་བླ་ལྷག་ཏུ་བགྱིས་ཤིང༌། ཟུང་མང་ཆོས་རྗེ་པདྨ་བློ་གྲོས་སྐུ་སྐྱེ་འབུལ་སྐྱེལ་སྤོམས་ཆེ་བ་དང་བཅས་འབྱོར། ཡངས་ཅན་ནས་དབོན་གུ་ཤྲི་དཔོན་གཡོག་ཕེབས་པ་དང་བཅས་ཕྱག་མཛོད་གཞི་བྱེས་ནས་ཀྱང་ཐེལ་རི་དགོན་རྣམས་ལ་ཁྲི་ཕེབས་སྐུ་སྐྱོས་ཀྱི་མང་ཇ་དང༌། འགྱེད་ཆེན། རྟེན་གསུམ་རྣམས་ཀྱི་སྙན་དར། མཁན་སློབ་རྣམས་ལ་རྣམ་བཞག

།དར་པོ་ཆེ་གསར་བརྗེ། ཆོས་སྐྱོང་གི་རྟེན་འཛུགས་སོགས་རྒྱས་པར་གནང༌། རྗེ་མཆོག་གི་སྤྲུལ་སྐུས་དབུ་མཛད་སྒར་ཆོས་སྡེ་དང་བཅས་པའི་དྲག་འགོས་རྣམས་ལ་ཡང་ལེགས་ཇ་སྐྱེས་ལན་གྱི་བུར་སྟོན་དང་འབུལ་གནང་རྒྱ་ཆེར་སྩལ། དེ་ནས་རིམ་པས་གཙུག་ལག་ཁང་སྟེང་ཤོད་ཕྱི་ནང་ཀུན་གྱི་རྟེན་གསུམ་སྤྱན་གཟིགས་མཆོད་རྫས་རྣམས་ལ་གཟིགས་རྟོག་དང་དེབ་བསྡུར་མཛད། དེ་སྐབས་རྣམས་སུ་མཆོག་སྤྲུལ་དྲུང་དུ་ཕྱག་ཆེན་ལྷན་ཅིག་སྐྱེས་སྦྱོར་ཉམས་ཁྲིད་དུ་འབུལ་བ་དང༌། འོག་མིན་གླིང་གྲྭ་ཚང་དུ་བཞུགས་རྒྱུའི་མགོན་སྐུ་བཞེངས་གནང་ལ་ཞལ་བཀོད་དང་ཕྱག་བཟོའང་ཅི་རིགས་པ་གནང༌། དེར་གཙང་ཕྱོགས་སུ་དུས་གཟིངས་ལངས་པས། རིན་སྤུངས་པ་དང་སྡེ་པ་ཞིང་གཉིས་ཀ་ནས་བཞུགས་སྒར་སྤྱན་འདྲེན་བསྟུད་མར་སླེབ་པས་རྗེ་མཆོག་སྤྲུལ་གཙང་ཕྱོགས་སུ་སྔོན་ལ་ཆིབས་བསྒྱུར། རྗེ་ཉིད་གདན་སའི་ཞལ་ཏ་བསླབ་སྟོན་ལ་རེ་ཞིག་རྗེས་སུ་བཞུགས་ནས་ཞིང་སྟོད་སྨད་ཀྱི་འཐུས་བཙུན་བཞི་བཅུ་རྩ་གྲངས་ལ་གཞི་མཛད་པའི་ཐེལ་དུ་བཀའ་བརྒྱུད་མཛེས་རྒྱན་གླིང་གི་གྲྭ་ཚང་འཛུགས་པ་མཛད་ཅིང༌། ནང་སོ་སྒོ་པས་སྨོན་གྲོང་ཡང་དགེ་འདུན་གྱི་ཆ་རྐྱེན་དུ་ཕུལ། རྗེ་དཔའ་བོའི་སྤྲུལ་སྐུ་དང༌། སི་ཏུ་སྤྲུལ་སྐུ་ཆོས་ཀྱི་རྒྱལ་མཚན་པས་གཙོས་པའི་གཞི་བྱེས་ཀྱི་འདུས་པ་ཚོགས་ཆེ་བ་ལ་རྡོར་ཕྲེང་དབང་བཀའ་ལ་སོགས་པའི་སྤྱི་ཆོས་སྒེར་ཆོས་སོ་སོའི་མོས་པ་དང་འཚམས་པ་དུ་མ་གནང་བས་གཉུག་མར་གནས་པ་དང་གློ་བུར་ལྷགས་པའི་སྐྱེ་ཚོགས་ཇི་སྙེད་པ་ཡང་དག་པའི་ལམ་ལ་དཀྲི་བར་མཛད་དེ། དགུ་པའི་ཚེས་ལྔར་གདན་བཏེག །བྲག་ཁར་སྡེ་པ་ཚག་པ་རྡོར་རྣམ་པས་འབུལ་བསྙན་རྒྱ་ཆེར་བསྟབས། དེ་ནས་བྱང་ཁ་བརྒྱུད། མཆིམས་ཕུ་དང་བསམ་ཡས་མཐིལ་གྱི་གནས་རྟེན་རྣམས་ཞིབ་མཇལ་མཆོད་འབུལ་སྨོན་ལམ་སོགས་མཛད་དེ་སྔགས་གྲྭ་རྒྱལ་བྱེད་ཚལ་དུ་ཕེབས་པ་ན། ཚོགས་དགེ་འདུན་སྒང་པའི་མཁན་པོ་དང་ཞལ་ངོ་ཡུམ་སྲས་མཆོད་ཡོན་རྣམས་མཇལ་དུ་འབྱོར།

དགེ་འདུན་རྣམས་ལ་ཚེ་དབང་སོགས་ཀྱི་འདོད་ཆོས་དང་སྤྱི་རྫས་ཀྱི་ཆ་རྐྱེན་མང་དུ་སྩལ། ཕྲེང་པོ་བས་ཀྱང་སྣ་ལེན་གྱི་འབུལ་ཞབས་དང༌། ལུམ་པར་གངས་དཀར་ནས་ཞབས་དྲུང་ཁུ་དབོན་ལས་ཆན་གཟབས་ཤོམ་གྱི་བཀོད་པས་ཕེབས་ཏེ་བསྙེན་བཀུར་དང་འབུལ་དཔངས་ཆེས་བསྟོད། ཤེལ་གྲོང་དུ་སྨྱུག་ལ་བས་ཐབ་འཛིན་བགྱིས། ཆོས་གྲྭ་ཆེན་པོ་ཟུལ་ཕུར་ཕེབས་ཏེ། དགེ་འདུན་རྣམས་ཀྱིས་སེར་སྦྲེང་སོགས་ཀྱིས་བསུ་བ་དང་འབུལ་བསྙེན་ཡང་དག་བགྱིས། སྒར་མང་རྣམ་རྒྱལ་སྒང་དུ་ཕབ་ནས། ཆིབས་རགས་ལྷ་སར་ཇོ་མཇལ་ལ་ཕེབས་པས་ལྷ་ས་གཟིགས་མཚམས་ནས་བཟུང་བའི་ཕེབས་ལམ་ཐོག་ཐག་ཏུ་མེ་ཏོག་གི་ཆར་འབབ་པ་ཆིབས་རགས་པ་ཕལ་གྱིས་མཐོང་བའི་ལྟས་ངོ་མཚར་བ་དང་བཅས་གཙུག་ལག་ཁང་དུ་ཕེབས་ནས་ཇོ་བོ་རིན་པོ་ཆེའི་དྲུང་དུ་ཐུགས་ཀྱི་མོས་པ་རྒྱ་ཆེན་པོས་བརྒྱ་ཕྱག་དང་སྐུ་ལ་གསེར་སིལ་མ་མང་དུ་འཐོར་བ་མཛད་ཅིང༌། བདུག་སྤོས་དང༌། མར་མེ་དང༌། ཞལ་ཟས་དང༌། ན་བཟའ་སོགས་ཀྱི་མཆོད་པ་དང་སྨོན་ལམ་ཡུན་རིང་པོར་མཛད། གཞན་ཡང་ཇོ་བོ་བཅུ་གཅིག་ཞལ་ལ་སོགས་པའི་གཙུག་ལག་ཁང་སྟེང་ཤོད་ར་མོ་ཆེ་དང་བཅས་རྣམས་སུའང་ཕྱག་མཆོད་སྨོན་ལམ་དང༌། སེར་འབྲས་ཀྱི་དགེ་འདུན་རྣམས་ལ་མང་ཇ་འགྱེད་བཅས་གྱ་ནོམ་པ་གནང༌། དེར་སྐྱི་ཤོད་པའི་དཔོན་ས་སྟག་ལུང་ནས་ཀྱིས་ཇ་བུར་གྱི་སྟོན་མོ་དང༌། འབུལ་བ་སྤོམས་ཆེ་བ་མཛད་ནས་ཁོང་རང་གི་ཉག་ཐག་དང་ཐོད་ཀྱི་གསེར་གཡུ་མུ་ཏིག་ཕལ་མོ་ཆེ་ཇོ་བོ་བཅུ་གཅིག་ཞལ་གྱི་སྐུ་རྒྱན་དུ་འབུལ་བར་རྗེ་ཉིད་ཀྱི་དྲུང་དུ་དམ་འཆའ་ཞིང༌། སྤྱན་ལམ་དུ་བསྟར། གཞིས་ཀ་སྣེའུར་ཡར་རྒྱབ་ནས་སྡེ་པ་སྐུ་འབྲིང་པ་དཔོན་གཡོག་གི་ཞབས་ཏོག་དང༌། བང་ར་མོ་ཆེར་ཤུན་ཞབས་དྲུང་གིས་གསོལ་ཐབ་བཏེག་ནས་ཆོས་སྟོན་དང་འབུལ་ནོད་ཡང་དག་མཛད་ཐོག་སྒར་ཆེན་ནས་སྤྱན་འདྲེན་ཞབས་བསྐུལ་བ་འབྱོར། དེ་ནས་དབོན་ཀར་བསྟན་པས་ལུམ་པའི་ཆོས་རྫོང་གྲུབ་པ་ལ་ཤིས་བརྗོད་ཕྱག་ནས་གནང་སྟེ་བཅུ་གཉིས་པའི་ཚེས་གཉིས་ལ་སྟོད་ཀླུང་བདེ་ཆེན་དང་ཚེས་བཅུ་བཞིར་ཡངས་ཅན་དགོན་དུ་ཕེབས།

དབོན་གུ་ཤྲི་ཀར་བསྟན་པས་གཞི་ལེན་གྱི་བསྙེན་བཀུར་དང༌། ལི་དམར་ལས་རྒྱ་གར་ཡུལ་དབུས་ཀྱི་བཟོ་བོས་བསྒྲུབས་པའི་ཐུབ་དབང་སྐུ་བརྙན་སྔོན་ཆོས་རྒྱལ་གྱི་དུས་ཡེར་པའི་ར་བར་བཞུགས་པས་ཐུབ་པ་རབ་མར་གྲགས་པ་དང་གུར་མགོན་གྱི་ལྕགས་སྐུ་རྒྱ་ནག་མས་གཙོས་པའི་འབུལ་ཆེན་བགྱིས། མེ་གླང་ལོ་གསར་དང་སྨོན་ལམ་གནང་ཞིང༌། དེ་ཐོག་ལྷ་སར་ཇོ་བོ་ཤཱཀྱ་མུ་ནིའི་དྲུང་དུ་འཕན་མགོ་དངུལ་སྲང་ཆེན་བཅོ་ལྔ་རེ་དང༌། མ་གསེར་ཞོ་བརྒྱ་ཉི་ཤུ་རེ་ལས་བརྡུངས་པའི་གསེར་འཕན་རིན་པོ་ཆེའི་ཟ་ར་ཚགས་ཀྱིས་སྤྲས་པ་ཆ་དང༌། ཇོ་བོ་བཅུ་གཅིག་ཞལ་ལ་མུ་ཏིག་སོགས་རིན་པོ་ཆེ་སྣ་ཚོགས་པའི་མགུལ་རྒྱན་དང་སྟོད་གཡོགས་འབུལ་བ་གནང༌། སྒར་ཆེན་ནས་ལོ་གསར་འབུལ་བ་དང༌། སྤྱན་འདྲེན་ཞབས་བསྐུལ་གཉིས་པའང་འབྱོར། ཡངས་ཅན་མཁན་པོ་དང༌། གནས་ནང་གྲྭ་ཚང་གི་སློབ་དཔོན་དག་བསྐོ་བཞག་མཛད་ནས། བསིལ་སྣ་ནས་གདན་བཏེག །ཧོར་སྟོད་པའི་དཔོན་དམངས་བཅས་པས་འབུལ་ཞབས་དང༌། གཡག་སྡེ་བརྒྱུད། ས་སྐྱོང་ངག་དབང་འཇིག་དབང་པས་བསུ་བཀོད་རྒྱ་ཆེན་པོ་དང་བཅས་ཏེ་ར་ལྔའི་ཀླུ་སྡིངས་སུ་ཕེབས། རིན་སྤུངས་གཞིས་ཀར་སྤྱན་དྲངས་ཏེ་ཕོ་བྲང་ཆེན་པོ་བཟོ་བཅོས་མཛད་པ་ལ་དཔལ་སྡོམ་པ་ལྷ་ལྔའི་སྒོ་ནས་རབ་ཏུ་གནས་པ་དང་མཐའ་རྒྱས་ཀྱི་སྦྱིན་སྲེག །ཕོ་བྲང་སྟེང་ནས་ཕྱོགས་མཚམས་སུ་རྡོ་རྗེ་རྣམ་འཇོམས་གཟུངས་ཆུས་བསངས་གཏོར་སོགས་ཤིས་པའི་ཆོ་ག་རྒྱས་པར་མཛད་ཅིང༌། མིའི་དབང་པོས་དགའ་སྟོན་གྱི་བསྙེན་བཀུར་དང་འབུལ་ཆེན་ཚད་མེད་པ་བགྱིས། དེར་སྒར་ཆེན་ནས་ཇ་ཞུས་ཞབས་བསྐུལ་འབྱོར་བཞིན་གདན་བཏེག །གཙང་གཞུང་བརྒྱུད་དབང་རྩེར་ཕེབས་ཐོག་རྗེ་མཆོག་སྤྲུལ་དྲུང་ནས་བསྟན་པ་སྤྱི་སྒོས་ཀྱི་གཅེས་སྤྲས་ལ་དགོངས་པའི་བཅའ་ཡིག་གནང་འདུག་ལྟར། ཚུལ་བཞིན་གནས་དགོས་པའི་བཀའ་སྩལ་ཡང་ཕེབས། 

ཉེར་བཞིའི་ཉིན་སྒར་ཆེན་གྱི་གྲག་འགོས་རྣམས་དང་སྡེ་པ་ཞིང་མཆོད་ཡོན་གྱིས་ཆིབས་བསུ་ཐབ་འཛིན་དང༌། ཆོས་སྡེ་གཞི་བྱེས་རྣམས་སེར་སྦྲེང་གཟབས་རྒྱས། རྗེ་མཆོག་སྤྲུལ་ཞལ་སྔ་ནས་ཉིད་ཀྱང་སྒར་གྱི་ཕྱིར་ཞབས་བསུར་ཕེབས་ནས་ཤངས་རྣམ་གླིང་གི་ཅོག་རོ་ན་ཁར་ཡབ་སྲས་གདན་འཛོམ་པ་མཛད། རྗེ་དཔའ་བོ་སྤྲུལ་སྐུས་ཐོག་དྲངས་པའི་དོན་གཉེར་དུ་མར་རྒྱུད་འབུམ་གྱི་ལུང་འཕྲོ་མུས་སོགས་སྤྱི་ཆོས་སྒེར་ཆོས་དཔག་ཏུ་མེད་པ་གནང༌། གསུང་རབ་གླིང་གི་ལྷ་ཆེན་གཟུངས་གཞུག་ལ་སྐྱོན་ཞུགས་ཚུལ་ཞུས་བཞིན་ཀརྨ་སྲིད་བྲལ་བ་ལ་གཟུངས་གཞུག་འབུལ་སྐྱོར་བགྱིད་པར་སྩལ། རྗེ་མཆོག་སྤྲུལ་དྲུང་ནས་མགོན་སྐུ་གསར་བཞེངས་ཀྱི་རབ་གནས་ལས་བཞིའི་སྦྱིན་སྲེག་དང་བཅས་པ་རྡོ་རྗེ་རྣལ་འབྱོར་མའི་དཀྱིལ་ཆོག་སྒོ་ནས་རྒྱས་པའི་སྦྱིན་སྲེག་ཚེ་ཐབ་ཀྱི་ཁྱོན་དང་བུད་ཤིང་གི་ལྟོས་ལ་རགས་མ་ལས་པའི་མེ་ལྕེ་གསེར་གྱི་ཁ་དོག་ལྟ་བུ་དུ་བ་མི་དཀུ་ཞིང་གསལ་ལ་དངས་པ་དཔག་བསམ་གྱི་ལྗོན་པ་ལྟར་འདུ་ཁང་གི་རྒྱ་མཐོངས་ལ་རེག་པ་ཙམ་དུ་ཡུན་རིང་འབར་བའི་མེ་པྲ་ཤིན་ཏུ་ལེགས་པ་ངོ་མཚར་བའང་བྱུང༌། དེར་སྟོད་ནས་ལོ་ཆེན་སྐུ་སྐྱེ་དང་ཁམས་ནས་དཔོན་བཞག་བླའི་སྐུ་སྐྱེ་འཇང་རྒྱལ་བློན་མཆོད་ཡོན་གྱི་འབུལ་སྐྱེལ་འགྲོན་ཚན་ཆེ་བ། ལྷོ་རོང་གུའི་ཤྲི་གཤེགས་པའི་བསྔོ་སྨོན་ཞུ་མི་གླིང་དུ་སི་དཔོན་གཡོག་སོགས་རིམ་པར་འབྱོར་པའི་འབུལ་ཆེན་གྲངས་མང་དང༌། སྡེ་པ་ཞིང་གིས་ཀྱང་བརྒྱ་འབུལ་འགོས་ཆེ་བ་སོགས་བསྙེན་བཀུར་དཔག་མེད་བགྱིས། ཡབ་སྲས་ཆིབས་རགས་ཉུང་བསྡུས་ཀྱིས་རིན་སྤུངས་སུ་ཕེབས། རྗེ་ཉིད་པ་རྣམ་དུའང་ཕེབས་པས་ཡུལ་ཕྱོགས་དེ་དག་ཕ་རོལ་གྱི་དམག་དཔུང་གི་ཉེར་འཚེ་དང་བྲལ་བར་མཛད་ཅིང་སྟག་གྲུ་ཁར་ཞལ་རྒྱས་ནས་རོང་གཙང་གི་ཆིངས་ཁྲ་གནང་སྟེ་དུས་ཀྱི་འཁྲུག་ལང་རྒྱུན་ཆད་པར་མཛད། ལྷ་ཕུ་བས་སྤྱན་དྲངས་ལྟར་ལྷ་ཕུ་རིན་གླིང་དུ་ཕེབས་ཏེ་དེ་ཐོག་ནས་འབྲས་སྤུངས་ཆོས་རྗེ་སོག་ཡུལ་དུ་འབྱོན་པའི་རྫོངས་ཀྱི་གནང་སྐྱེས་ལ་སྤྱན་སྔ་བ་དཔོན་གཡོག་མངགས་པ་གནང་ཞིང༌།

ས་ཕོ་སྟག་ལོའི་ལོ་གསར་སྨོན་ལམ་རྟེན་ཤོམས་དང་བཅས་པ་གནང་ནས། སོས་འགོ་སྣེ་སྐོར་ཐང་དུ་སྒར་སྤོས་གནང་ཐོག་སོག་པོ་བོ་ཤན་པགྴི་སོགས་འབྱོར་བས་གསེར་དངུལ་གོས་དར་རྔ་མོ་སོགས་ཀྱི་འབུལ་ཆེན་བགྱིས་ཏེ་བསྙེན་གནས་དང་ཡིག་དྲུག་གི་བཟླས་ལུང་སོགས་པའི་བཀའ་དྲིན་ཞུས། དཀར་པོ་བྲག་གི་གྲྭ་ཚང་འགོ་འཛུགས་ཀྱི་སྐབས་སོགས་གཞི་བྱེས་ཀྱི་དགེ་འདུན་ལ་བདེ་མཆོག་དང་མགོན་པོའི་བཀའ་དབང་སྩལ། སླར་སྡེ་པ་ཞིང་གིས་བསམ་རྩེར་སྤྱན་དྲངས་ནས་བཞུགས་སྐབས། སྡེ་པ་སྣར་ཐང་བས་སྔོན་གྱི་བག་ཆགས་སད་པ་ལྟ་བུའི་མི་ཕྱེད་པའི་དད་མོས་ཀྱིས་ཆོས་གྲྭ་ཆེན་མོ་སྣར་ཐང་དུ་སྤྱན་དྲངས་ཏེ། དགེ་བསྙེན་གྱི་བསླབ་པ་སོགས་ནོད། ཕྱིར་བཞུགས་སྒར་དུ་ཕེབས་ནས་ཧོར་སྟོད་སྨད་ཀྱི་སྤྱན་འདྲེན་ནན་ཆགས་སླེབ། ལྷ་ཕུར་ཕེབ་ཐོག་སྒར་ཆེན་གྱི་ཕྱག་མཛོད་པའི་གོ་སར་རྗེ་དབོན་ཀར་རིག་པ་བརྐོ་བ་གནང་ཤིང་ཇོ་མོ་གངས་ཀྱི་གནས་གཟིགས་དང་བསྟུན་ཤུ་གུ་ལ་ནས་གནམ་ཁོག་བརྒྱུད། རིམ་པས་འདམ་ཀོ་ཁྱིམ་དུ་ཕེབས། ཧོར་ཀརྨ་དཔལ་དཔོན་ཚང་སྡེ་དམངས་དང་བཅས་པས་འབུལ་མཆོད་རྒྱ་ཆེན་པོའི་བསྙེན་བཀུར་རྒྱུན་ཆགས་སུ་བགྱིས་ཤིང༌། སྐྱེ་བོ་དུ་མ་ལ་ཞལ་མཇལ་གསུང་ཐོས་ཀྱི་འབྲེལ་པ་སོགས་ཀྱིས་དགེ་བའི་རྒྱུ་ལ་སྦྱོར་བར་མཛད་ནས། ཟླ་བ་བརྒྱད་པར་ཡབ་སྲས་ཆིབས་རགས་ར་སྒྲེང་དུ་ཕེབས་ཏེ། ཕྱག་མཆོད་སྨོན་ལམ་དང་དགེ་འདུན་རྣམས་ལ་མང་ཇ་འགྱེད་བཅས་ཀྱང་གནང༌། སླར་ཀོ་ཁྱིམ་དུ་ཕེབས་ནས་དགུ་པར་བཏེག །གནམ་ཁོག་བརྒྱུད། བྱེ་ལུང་དུ་དགེ་བཤེས་སྟོན་པ་དང༌། དཔལ་མཁའ་སྤྱོད་པ་སོགས་འཁྲུངས་གནས་དང༌། རྩ་སྒྱེ་མོ་རྣམས་ཀྱི་གནས་གཟིགས་མཛད། བདེ་ཆེན་དུ་ཐོགས་ཤིག་བཞུགས་ནས་ཞར་དུ་ལུམ་པ་རྫོང་དུ་རྟེན་གཏོར་འཛུགས་པ་གནང༌། མཚུར་ཕུར་ཕེབས་ཏེ། ས་མོ་ཡོས་ལོའི་ལོ་གསར་དང༌། དབོན་ཀར་བསྟན་པས་བདེ་ཆེན་ནས་ཐབ་ཆེན་བཏེག་ནས་ཞབས་ཏོག་བགྱིས་ཏེ་གཞི་བྱེས་ཀྱི་དགེ་འདུན་ཚོགས་ཆེ་བས་སྨོན་ལམ་བཙུགས།

ཆོ་འཕྲུལ་གྱི་དུས་ཆེན་ལ་འདུ་ཁང་ཆེན་མོར་གནྡྷོ་ལ་དང༌། གཞན་ཡང་སྟོན་པའི་སྐུ་ལི་མ་ཁྱད་ཅན་དུ་མའི་རྟེན་ཤོམ་རྒྱས་པ་གནང་བའི་དྲུང་དུ་རྗེ་ཉིད་ཀྱིས་མཁན་པོ་དང༌། རྒྱལ་ཚབ་སྤྲུལ་སྐུ་ལས་སློབ། མཁས་དབང་རྣམ་གྲགས་པ་དང༌། ཚོགས་དགེ་འདུན་སྒང་གི་མཁན་ཆེན་སོགས་མཚན་ཉིད་ལྡན་པའི་དགེ་འདུན་གྲངས་ཚང་ལས་རྗེ་མཆོག་སྤྲུལ་བསྙེན་པར་རྫོགས་པ་གནང་སྟེ། རྗེ་མཆོག་སྤྲུལ་ནས་མཁན་པོའི་དྲུང་དུ་བཀའ་དྲིན་གྱི་ཡོན་ཤེལ་དང་གསེར་དངུལ་གྱི་སྤྱད་ཆ། ཇ་གོས་དར། ན་བཟའ་སྐོར་སོགས་དངོས་གཙང་གི་སྣ་གྲངས་སུམ་བརྒྱའི་འབུལ་ནོད་དང༌། ལས་གྲྭལ་བ་སོགས་དགེ་འདུན་སྤྱི་ལའང་མང་ཇ་རྣམ་བཞག་རྒྱས་པ་བསྙེན་པར་རྫོགས་པའི་དགའ་སྟོན་དུ་སྩལ་ཞིང༌། རྗེ་ཉིད་ནས་ཀྱང་མཆོག་སྤྲུལ་དྲུང་དུ་རྒྱལ་བ་རིགས་ལྔ་སྟོན་པ་དང་བཅས་གོས་སྐུ་ཐོག་ཚད་མ་དྲུག་གིས་ཐོག་དྲངས་ལེགས་ཇའི་འབུལ་བ་རྒྱ་ཆེ་བ་མཛད། དེ་སྐབས་དཔོན་བཞག་བླའི་སྐུ་སྐྱེ་སོགས་གཞན་ཡང་རབ་བྱུང་བསྙེན་རྫོགས་མང་དུ་གནང༌། འཇང་རྒྱལ་བློན་གྱི་གསེར་ཡིག་འགྲོན་ཚན། བྱང་ནས་ཧོར་དཔོན་སོགས་མཐའི་སྐྱེ་བོའང་མང་དུ་འདུས། བཅོ་ལྔའི་ཉིན་གསོ་སྦྱོང་དང་ཡབ་སྲས་མགོན་དུ་ཕེབས་པའི་དགེ་འདུན་རྣམས་ཀྱི་སེར་སྦྲེང་རྒྱལ་སྲིད་སྣ་བདུན་གྱི་ཟློས་གར་སོགས་བཅས་པས་གླིང་བསྐོར་མཛད་དེ། གཙུག་ལག་ཁང་མདུན་ནས་ཤིས་བརྗོད་རྒྱས་པར་མཛད། ཤུན་ཞབས་དྲུང་ཡང་མཇལ་ཕྱག་ཏུ་ཕེབས། ཟླ་བ་གཉིས་པར་རྗེ་མཆོག་སྤྲུལ། རྗེ་དཔའ་བོ་སྤྲུལ་སྐུ་སོགས་ཞབས་འབྲེང་བ་བཅས་རྣམས་ལ་འདུལ་བ་ལུང་སྡེ་བཞིའི་ལྗགས་ལུང་དབུ་ཚུགས། དེ་ཉིད་ཀྱི་ཉེར་ལྔ་ལ་ཡངས་ཅན་དུ་སྒྲུབ་མཆོད་གྲལ་དབུར་མཆོག་སྤྲུལ་རིན་པོ་ཆེ་ཆིབས་རགས་གཟབས་རྒྱས་ཀྱིས་ཆིབས་སྐྱེལ་བཅས་སྐོར་ཙམ་ཕེབས། སླར་མཚུར་ཕུར་ཕེབས་བསུ་དང༌། གཞི་བྱེས་དགེ་འདུན་གྱི་སེར་སྦྲེང༌། བཀྲ་ཤིས་ཁྲ་རིང་རྐྱོང་བ། མཆོག་སྤྲུལ་རིན་པོ་ཆེ་ཉིད་ཞབས་བསུར་ཕེབས་པ་བཅས་བཀུར་སྟི་ཆེན་པོས་བླ་མ་ལྷ་ཁང་དུ་ཡབ་སྲས་ཞལ་རྒྱས།

གཞུང་ནས་སྣ་ལེན་གྱི་བུར་སྟོན་ཞུ་བ་སོགས་མཛད། འདུ་ཁང་འཁྲུངས་བརྒྱ་སོགས་ལོགས་བྲིས་གནང་བའི་ཞལ་བཀོད་མཛད། མཆོག་སྤྲུལ་ནས་དངུལ་སྐུ་སར་བཞེངས་ལ་རབ་གནས་གནང༌། དབོན་གུའི་ཤྲི་ཀར་བསྟན་པ་ལ་མཆོད་ཁང་གོང་ཞིག་གསོས་ཞལ་ཏའང་གནང༌། དེ་དག་གི་སྐབས་དྲུང་རོལ་པའི་རྡོ་རྗེའི་བཀའ་འབུམ་ལུང་སོགས་ཕུལ། ཟུར་མང་ཆེ་ཚང་གིས་ཐོག་དྲངས་པའི་བླ་མགོ་མང་པོའི་འབུལ་བ་གཏོས་ཆེ་བ་དང་བཅས་འབྱོར། ཟླ་བ་དྲུག་པར་ལྷན་རྒྱས་ཧོར་སྟོད་པས་གནམ་མཚོ་ཁར་སྤྱན་དྲངས་ནས་དཔོན་ཁག་སྡེ་ཚན་སོ་སོས་འབུལ་བསྙེན་ཆེན་པོ་རྒྱུན་རིང་དུ་བགྱིས་ཤིང༌། སྟོན་པའི་དངུལ་སྐུ་དང༌། གསུང་རབ་ཁ་ཡར་སར་བཞེངས་ལ་རབ་གནས་དང༌། བྱང་རིས་ཀྱི་སྐྱེ་བོ་སེར་སྐྱ་མཆོག་དམན་ཀུན་ལ་ཞལ་མཇལ་གསུང་ཐོས་ལ་སོགས་པའི་འབྲེལ་པས་མངོན་མཐོ་དང་ངེས་ལེགས་ཀྱི་ལམ་དུ་འགོད་པར་མཛད། ཟླ་བ་བརྒྱད་པར་མཚུར་ཕུར་ཕེབས། རྗེ་མཆོག་སྤྲུལ་དྲུང་དུ་ནཱ་རོ་ཆོས་དྲུག་ཉམས་ཁྲིད་དུ་འབུལ་བ་དང༌། འདུ་ཁང་ལོགས་བྲིས་གྲུབ་པའི་ཞལ་བྱང་སྐྱེས་རབས་དོན་བསྡུས་ཐུགས་རྩོམ་གནང༌། དགུ་པར་མཚུར་ཡངས་གནས་ནང་གི་དགེ་འདུན་ཁག་གསུམ་གྱིས་སོ་སོར་དཀྱིལ་ཆོག་གསུམ། སྒར་ཆོས་སྡེའི་དགེ་འདུན་གྱིས་དཔལ་འཁོར་ལོ་སྡོམ་པའི་ཆོ་ག་བགྱིས་པ་རྣམས་ཀྱིས་རྡོ་རྗེ་སློབ་དཔོན་དུ་ཕེབས་པས། ལོགས་བྲིས་དང་སྟོན་པ་གཙོ་འཁོར་གྱི་སྐུ་འབག །རྒྱལ་བ་རྒྱ་མཚོའི་སྨན་སྐུ། མ་མགོན་མགར་གསུམ་གྱི་འཆམས་སྐུ་སོགས་སར་བཞེངས་རྣམས་ལ་རབ་གནས་ཞི་རྒྱས་དབང་གསུམ་གྱི་སྦྱིན་སྲེག་དང་བཅས་གནང་བའི་དགའ་སྟོན་གྱི་ཚེ་རྗེ་མཆོག་སྤྲུལ་རིན་པོ་ཆེའི་དྲུང་དུ་ལེགས་ཇའི་འབུལ་མཆོད་སྤོམས་ཆེ་བའང་མཛད། སྐུ་འབག་སོགས་གསར་བཞེངས་རྣམས་སྤྱན་དྲངས་ནས་ཡབ་སྲས་ཞབས་བསྐྱོད་པའི་དགེ་འདུན་གྱིས་སེར་སྦྲེང་ཤིས་བརྗོད་ཀྱི་མཐའ་རྒྱས་བཅས་མཛད། དེ་ནས་མཆོག་སྤྲུལ་དྲུང་དང་རྗེ་དཔའ་བོ་སྤྲུལ་སྐུ་དཔོན་སློབ་རྣམ་པར།

དྲུང་དེ་བཞིན་གཤེགས་པ། མཐོང་བ་དོན་ལྡན། ཆོས་གྲགས་རྒྱ་མཚོ། དཔལ་མཁའ་སྤྱོད་པ་རྣམས་ཀྱི་བཀའ་འབུམ་དང༌། བཀའ་གདམས་གླེགས་བམ་དང༌། འབྲི་ཁུང་ཟབ་ཆོས་རྣམས་ཀྱི་ལུང་འབུལ་བ་དང༌། གཟིམ་ཆུང་པོ་ཊ་ལར་རབ་གནས་དང་མཆོད་ཁང་རྩེར་བཞུགས་རྒྱུའི་དངུལ་སྐུ་རྡོ་རྗེ་འཆང་བཞེངས་པའི་རྒྱུ་བྱིན་རླབས་སོགས་ཀྱང་མཛད། ཀོང་སྟོད་སྨད་ཀྱི་རྟ་འབུལ་མང་པོ་དང༌། དྲུང་སྤུངས་རི་བ་བྱོན་ཏེ་བསྙེན་པར་རྫོགས། སོག་ཡུལ་ནས་འབྲས་སྤུངས་ཆོས་རྗེའི་ཞུ་འཕྲིན་དང་ཇ་ཞུས་འབུལ་བ་འབྱོར། བཅུ་གཉིས་པར་གནས་ནང་བྱམས་ཁང་གི་དབུ་རྩེ་དང་ཁྱམས་གཟབས་བཅོས་བགྱིས་པ་དང་བགྱིད་པར་སྩལ་བའི་གཟིགས་རྟོག་དང་ཞལ་བཀོད་ལ་སྐོར་ཙམ་ཕེབས། སླར་མཚུར་ཕུར་ཕེབས་ནས་ལྕགས་ཕོ་འབྲུག་ལོའི་ལོ་གསར་སྨོན་ལམ་གནང༌། སྟག་ལུང་དཔོན་ས་མཇལ་དུ་བྱོན་ནས་བརྒྱ་འབུལ་མཛད། ཟུར་མང་སྐུ་སྐྱེ་ཆེ་ཚང་བསྙེན་པར་རྫོགས། དེ་ནས་ཟླ་བ་གཉིས་པ་ལ་མཆོག་སྤྲུལ་དྲུང་དུ་ཨོ་རྒྱན་བསྙེན་སྒྲུབ་སྐོར་གྱི་ལུང་ཕུལ་བའི་དབུ་ཚུགས་ཤིང༌། འཇང་རྒྱལ་པོས་སྤྱན་འདྲན་འབུལ་སྐྱེལ་རྣམས་འབྱོར། ཟླ་བ་དེ་ཉིད་ཀྱི་ཉེར་གསུམ་ཉིན་སྐོར་ལམ་དུ་ཞབས་འཆག་ལ་ཕེབས་ཏེ་མཆོད་ཁང་གོང་གི་ཆུ་མིག་ཁར་བཞུགས་སྟན་འོག་ཏུ་རྡོ་ཁྲི་དང་རྡོ་གཅལ་གྱིས་གསུངས་བཞིན་བྱས་པར་རྒྱང་ཙམ་བཞུགས་ནས་བསམ་སྤྲོ་སྤྲོ་ལྟར་མཛད་དེ་སླར་གཙུག་ལག་ཁང་དུ་ཕེབས་སྐབས་སོགས་ལ་སྔར་དང་མི་འདྲ་བར་སྐུ་ངལ་ཉམས་ཡོད་པ་དང་ཉེར་ལྔ་ནས་ཆབ་གཞི་ལ་བརྟེན་པའི་སྐུ་མཉེལ་ཚུལ་བསྟན་པ་ཞིག་བྱུང་བར་རྗེ་མཆོག་སྤྲུལ་དྲུང་གི་དབུ་མཛད་སྒར་ཆོས་སྡེ་སོགས་གཞི་བྱེས་ཐམས་ཅད་ཀྱིས་བརྟན་བཞུགས་འབུལ་བ་དང༌། སྐུ་རིམ་དར་དྲག་ཏུ་བསྒྲུབས་ཤིང༌། ཕྱག་རང་ནས་ཀྱང་བླ་གཡེ་ནུབ་ཀྱི་བཞུགས་ཁྲི་ཆེན་མོར་རྗེ་མཆོག་སྤྲུལ་ཚོགས་དབུར་ཕེབས་པའི་གནས་ནང་ཡན་གྱི་གཞི་བྱེས་ཚང་མར་མང་ཇ་དང་ཚོགས་འགྱེད་མཆོག་སྤྲུལ་དྲུང་དུ་ས་ལེ་སྦྲམ་རྡོག་པོ་རེ་ལ་ཡང་ཞོ་གཉིས་གསུམ་ལས་མི་ཉུང་བ་ཡོད་པའི་བརྒྱ་ཕྲེང་དང་ཆིབས་ཅང་ཤེས་སོགས་སྤོང་དག་གི་རྣམ་པའི་འབུལ་བ་དང་འགྱེད་བཅས་གྱ་ནོམ་པའང་སྩལ།

ད་རེས་ཏི་སེ་ལ་སོགས་པའི་གནས་རྣམས་སུ་མཆོད་པ་ཞིག་འབུལ་དགོས་གསུངས་ནས། སྔར་ཡོལ་སྒོ་བ་དགེ་སློང་ཀརྨ་བརྩོན་འགྲུས་ཀྱིས་ཏི་སེའི་གནས་མཇལ་དུ་དགོངས་ཞུས་སྐབས་འདི་ལྟའི་བཀའ་ལུང་མཛད་ལྟར་མཆོད་པ་དང་སྦྲགས་ནས་མངགས་པ་མཛད། དེ་ལྟར་བརྟན་བཞུགས་དང་སྐུ་རིམ་གསོལ་སྨན་གྱི་འཕྲོད་བརྟེན་ཕུལ་བ་རྣམས་དམིགས་སུ་སོང་བས་སྐུ་ཁམས་རིམ་གྱིས་གཞི་མེད་དུ་དངས་ཏེ་ཟླ་བ་བཞི་པར་མཇལ་ཁ་རྣམས་གནང༌། རྗེ་མཆོག་སྤྲུལ་དྲུང་ནས་བསྙུན་དངས་དགྱེས་སྤྲོའི་འབུལ་བ་སྤོམ་ཆེ་བ་དང༌། འདུས་ཚོགས་ཀུན་ནས་དགའ་སྟོན་གྱི་བསྙུན་དངས་ཕུལ། དེ་ནས་ལྷ་རྗེ་རྣམས་ཀྱིས་ཞུ་ངོ་བཞིན་གནང་ནས་ཡུམ་རྫོང་དུ་ཆབ་བརྗེ་བ་ལ་ཕེབས་ཏེ་ཟླ་བ་གཅིག་ཉེ་བར་བཞུགས་ནས། སྡེ་པ་དང་ཡུལ་མི་རྣམས་ཀྱིས་འབུལ་ཆེན་བགྱིས། གནས་ནང་དུ་ཡར་ཕེབས་ཤིང་དྲུག་པར་ཡར་རྒྱབ་ནས་སྡེ་པ་དཔོན་ཆེན་བ་མཆེད་རྣམས་གནས་དང་ཡབ་སྲས་མཇལ་བར་བྱོན་ནས་འབུལ་བསྙེན་རྒྱ་ཆེར་ཞུས། བདུན་པར་བྱམས་ཁང་རྩེའི་བླ་མ་ལྷ་ཁང་ཚགས་སུ་གྲུབ་པའི་རབ་གནས་ཚུགས། དེ་སྐབས་མུ་ཏིག་གི་མཆོད་རྟེན་བུམ་ནང་དུ་བྱང་ཆུབ་ཀྱི་ཤིང་ལ་རྗེ་ཉིད་རང་གིས་ཕྱག་བཟོ་གནང་བའི་སྟོན་པའི་སྐུ་དང༌། རྗེ་ཀརྨ་པ་ན་རིམ་དགུའི་དབུ་ལོ་བཞུགས་པ་ཞིག་ཀྱང་བཞེངས་པ་གནང༌། དེ་ནས་ཧོར་སྟོད་སྨད་ཀྱི་དཔོན་རྣམས་ཀྱིས་ཡབ་སྲས་བྱང་དུ་སྤྱན་འདྲེན་གྱི་ཕོ་ཉ་རིམ་འབྱོར་བཞིན། དེ་ཉིད་ཀྱི་ཚེས་བཅུར་གནས་ནང་ནས་གདན་བཏེག བཅུ་གཅིག་གི་ཉིན་རང་བྱུང་རྗེའི་སྒྲུབ་གནས་སྐྱེར་གཅིག་གི་མདོར་ཡབ་སྲས་ཞལ་རྒྱས་ནས་ཡངས་ཅན་ནས་བརྒྱུད་བྱང་ལ་ཆིབས་བསྒྱུར། འདམ་ཀོ་ཁྱིམ་དུ་ཕེབས་ཚེ་མ་ཚོར་བ་གཅིག་ལ་འདིར་ཇག་པ་སླེང་ཞེས་གསུང་སྒྲ་ཆེན་པོ་ཞིག་སྒར་པ་ཀུན་གྱིས་ཐོས་ཟེར། དེར་རེ་ཞིག་ནས་སྡེ་དམངས་ཀྱི་འབུལ་ཞབས་རགས་པ་ཙམ་གྲུབ་སྐབས་སོག་པོའི་ཇག་འཁྱར་བས་རྫི་བོའི་ས་ནས་ཆིབས་དྲེལ་ཁ་ཤས་དེད་སོང་བར།

སྒར་པས་བཟློག་པ་དང་གཏོར་རྒྱག་སོགས་བཙུགས་པ་ལ། ཅོག་གྲྭ་བར་ཕྱག་ཇ་གནང་ནས་ཁྱེད་རང་ཚོས་བཟློག་པ་མ་འདོན་པར་ཚེ་གཟུངས་དང་བསྔོ་སྨོན་གང་འགྲོ་ཐོན་གསུངས་པའི་བཀའ་ཆེད་གཏད་དུ་སྩལ། དེ་ནས་དཀར་པོ་སྒོར་དཔོན་ཚང་གིས་བརྒྱ་འབུལ་གཏོས་ཆེ་བ་བགྱིས། རིམ་པས་སླར་ཡངས་ཅན་དུ་ཕེབས་ནས་དགེ་འདུན་རྣམས་ལ་སེམས་ཁྲིད་ཡིད་བཞིན་ནོར་བུའི་ཚོགས་ཆོས་གནང༌། དེ་ནས་ཡབ་སྲས་མཚུར་གནས་སོ་སོར་སྔོན་བཞིན་གདན་ཕེབས་ནས། བཅུ་པ་ཕྱི་མར་རྗེ་ཉིད་ཀྱང་ཆིབས་བསུ་ལ་ཕེབས་པའི་དགེ་འདུན་གཞི་བྱེས་གྱི་སེར་སྦྲེང་དར་ཆ་རོལ་མོ་ལ་སོགས་པའི་བསུ་བཀོད་རྒྱ་ཆེན་པོས་རྗེ་མཆོག་སྤྲུལ་མཚུར་ཕུ་ནས་སྤྱན་འདྲེན་མཛད་དེ། བྱམས་ཁང་གི་སྒོ་ཁང་ལོགས་བྲིས་ཀྱི་རབ་གནས་གནང་ཞིང་གཞི་ལེན་གྱི་བསྙེན་བཀུར་འབུལ་དཔངས་བསྟོད་པ་དང༌། རྗེ་མཆོག་སྤྲུལ་དྲུང་ནས་ཀྱང་ལེགས་ཇའི་གནང་སྐྱེས་གཟབས་པ་མཛད། སླར་ཞལ་རྒྱས་ཀྱི་དགའ་གྲོང་དུ་ཕེབས་ནས་ཆོས་གཞིས་པ་དང་ཤུན་ཞབས་དྲུང་ཡན་ཕྱིན་ལུགས་ལེགས་ཀྱི་བཀའ་གནང་སྩལ། དེ་སྐབས་སུ་གདན་ཐེལ་དང་འབྲི་སྟག་རྣམས་ཀྱི་སྤྱན་འདྲེན་ཞུ་ནན་རིམ་འབྱོར་སྟབས། ཟླ་བ་བཅུ་གཅིག་པར་དགའ་གྲོང་ནས་རྗེ་མཆོག་གི་སྤྲུལ་སྐུས་ཆིབས་སྐྱེལ་ཀྱི་ལྷན་རྒྱས་བཅས་ལུམ་པ་ཟབ་གདོང་དུ་བཞུགས། དེ་ནས་སྟོད་ཀླུང་བརྒྱུད་སྟག་ལུང་དུ་ཆོས་རྗེས་གཙོས་པའི་བསུ་བཀོད་གླིང་པ་བཅས་དཔོན་སློབ་ཀུན་ནས་འབུལ་མཆོད་རྒྱ་ཆེར་མཛད། ཆོས་རྗེ་ཁུ་དབོན་ལ་བཀའ་ཆོས་དང་གནས་བཅུའི་ཞལ་ཐང་གསར་བཞེངས་ལ་རབ་གནས། གླིང་པ་ཀུན་ལའང་སྤྱི་སྒོས་ཀྱི་འདོད་ཆོས་ཅི་རིགས་བཀའ་དྲིན་སྩལ། དེ་ནས་ཀླུངས་ཤོད་བརྒྱུད། འབྲི་ཁུང་བས་མལ་གྲོར་སྤྱན་དྲངས་ཏེ་ཁང་ཐོག་གཉིས་ཀ་ནས་བསྙེན་བཀུར་ཞབས་འདེགས་དཔག་མེད་མཛད་དེ་ཁྲི་རིན་པོ་ཆེ་སྲས་ཡུམ་རྣམས་ལ་ཉིན་རེ་བཞིན་དབང་བཀའ་གནང་ཞིང༌། སྤྲོ་ལུང་ནས་ཆོས་རྗེ་རིན་པོ་ཆེ་ཡང་མཇལ་དུ་ཕེབས།

རི་ཆེའི་ཆོས་རྗེ་པད་རྒྱལ་སྤྲུལ་སྐུ་ཀརྨ་གྲགས་རྣམ་པ་ཞབས་ཕྱིར་བཞུགས་མུ་ལས་ཆེ་འདོན་དང་བཅས་ཁམས་སུ་བརྫངས་གནང༌། རིམ་པས་རྒྱལ་བཟང་དུ་ཕེབས་པ་ན་སྡེ་པ་ཚག་པ་རྡོང་རྣམ་པས་སྡེ་སྲིད་ཀྱི་བླ་རྟེན་རྒྱ་ནག་རྒྱལ་པོའི་བསོད་ནམས་ཀྱིས་རྒྱ་མཚོའི་གླིང་ནས་རྙེད་པའི་ཐུགས་རྗེ་ཆེན་པོའི་རྡོ་སྐུ་རང་བྱོན་གྱིས་ཐོག་དྲངས་པའི་འབུལ་བའི་དཔངས་ཆེར་བསྟོད། ཟླ་བ་བཅུ་གཉིས་པར་ཐེལ་དུ་ཕེབས་ནས་དུས་རིམ་དང་ལྕགས་མོ་སྦྲུལ་ལོའི་ལོ་གསར་དང་སྨོན་ལམ་ཐོག་ཁྱམས་སུ་གཞི་བྱེས་གྱི་རྟེན་ཤོམ་རྒྱས་པ་ཞིག་གནང་བར་ཀ་བཞི་སྟེང་ནས་སྟོན་པའི་ཚེམས་སྤྱན་འདྲེན་པའི་ཚེ། ཁྱམས་སུ་ཕེབས་ནས་ཕྱག་ཏུ་སྤོས་རེང་བསྣམས་ཏེ། བསུ་བ་མཛད་པ་ལ་སོགས་པའི་གུས་པ་དང་མཆོད་པ་དང་བཀུར་སྟི་བསམ་གྱིས་མི་ཁྱབ་པ་མཛད། རྩེ་ཚོགས་ཆེན་པའི་མཁན་པོར་གནས་བརྟན་བྱང་བཟང་འཁོད་པའི་ལེགས་ཇ་ཤིས་བརྗོད་གནང༌། ཡར་རྒྱབ་ནས་ཡུམ་སྲས་སྐུ་མཆེད་རྣམས་ཀྱིས་བྱམས་གླིང་དང་དོལ་དུ་སྤྱན་དྲངས་ཏེ་མི་ཕྱེད་པའི་དད་པས་ཀུན་ནས་བླངས་པའི་འབུལ་བསྙེན་མཁོས་སུ་ཕེབས་པ་ཞུས་ཤིང༌། ཚོགས་དགེ་འདུན་སྒང་གི་མཁན་པོར་གནས་བརྟན་རིན་ཤེས་པ་འཁོད་པར་ལེགས་ཇ་ཤིས་བརྗོད་དང༌། གཞི་བྱེས་ཀྱི་དགེ་འདུན་ཚོགས་ཆེར་ཟབ་མོ་ནང་དོན་གྱི་བཤད་པ། ཆོས་དྲུག་གི་དམིགས་རིམ་དང་བཅས་པའི་བཀའ་ཆོས་གནང༌། དོལ་དུའང་རྗེ་དཔའ་བོའི་སྤྲུལ་སྐུར་བཀའ་འགྱུར་ལས་ཤེར་ཕྱོགས་སྐོར་གྱི་ལུང་དང་དགེ་འདུན་ཆོས་རྫོང་པ་སོགས་ལའང་སོ་སོའི་འདོད་ཆོས་མོས་པ་ཇི་ལྟ་བར་གནང་ཞིང༌། ཐུབ་པ་ཆུ་ལོན་མ་དང་རྣམ་སྲས་འཇང་ཡུལ་མའི་འདྲ་ཤུས་ཀྱི་བྲིས་སྐུའང་བཞེངས་པ་མཛད། ཕྱིར་ལམ་དགེ་འདུན་སྔགས་གྲྭ་བའི་དགོན་གྲྭ་ཕྱི་ཐར་གླིང་དུ་ཕེབས་ཤྀང༌། གཙུག་ལག་ཁང་སར་བཞེངས་ལ་ཕྱག་ནས་གནང་སྟེ། ལྔ་པར་ཐར་མ་ལྕང་གསེབ་ཏུ་བཞུགས་སྒར་གནང་ནས་དཔའ་བོ་སྤྲུལ་སྐུ་དཔོན་སློབ་ལ་བཀའ་འགྱུར་འཕྲོ་མུས་སོགས་ཀྱི་བཀའ་ཆོས་སྨར་བ་གནང༌།

དུས་མཁྱེན་སོགས་ཀྱི་སྒྲུབ་གནས་ཏིག་པོའི་གནས་གཟིགས་ལ་ཕེབས། ཡར་སྟོད་ནས་སྤྱན་འདྲེན་རིམ་པར་འབྱོར་པས། དྲུག་པར་ཐེལ་དུ་སྐོར་ཙམ་ཕེབས་ནས་གྲྭ་ཚང་གི་ཀུན་ར་གསར་རྒྱག་གི་ས་ཡུལ་ཞབས་ཀྱིས་བཅགས་པ་སོགས་མཛད་དེ། བྲག་ཁ་ཡང་དགོན་དུ་སྡེ་པ་ཚག་པས་ཞབས་ཏོག་འབུལ་བས་ཞག་འགར་བཏེག 

དེ་ནས་ཡར་ཀླུངས་སུ་ཕེབས་ཉིན་རྩེ་ཞབས་དྲུང་དཔོན་བློན་ལས་ཚན་གཟབས་ཤོམ་གྱིས་ཐབ་བསུ་བཅས་ཁྲ་འབྲུག་ན་ཁར་བཞུགས་སྒར་གནང༌། རྩེར་སྤྱན་དྲངས་ཏེ་འབུལ་ཞབས་དཔངས་བསྟོད་པ་དང་བཀའ་དབང་གསན་པ་སོགས་མཛད། ཧ་ལ་སྒང་དུ་སྡེ་པའི་བསུ་བ་དང༌། གཡམ་བཟང་དགའ་ཚལ་པ་སོགས་ཀྱི་བསུ་བ་སེར་སྦྲེང་དང་བཅས་ཁྲོམ་སར་གདན་ཕེབས་ཏེ་སྡེ་པ་གཞུང་ནས་བསྙེན་བཀུར་ཏེ། སྡེ་པ་དང་དགེ་འདུན་གཞི་བྱེས་རྣམས་ལ་སོ་སོའི་མོས་པ་བཞིན་བཀའ་ཆོས་མང་དུ་གནང༌། དེ་ནས་རྣམ་རྒྱལ་སྒང་དུ་དཔོན་ས་ཆོས་མཛད་མས་སྒེར་དུ་སྤྱན་དྲངས་ཏེ་བཞུགས་སྐབས་གངས་ནུབ་དང་ཤར་གཡུ་མཚོའི་གནས་གཟིགས་ལ་ཕེབས་ཤིང༌། གཡམ་བཟང་བས་ཀྱང་དབྱར་མཆོད་ལ་སྤྱན་དྲངས། དེ་སྐབས་རྗེ་དཔའ་བོ་སྤྲུལ་སྐུ་དཔོན་སློབ་དང༌། དཔོན་ས་མཆོད་ཡོན་ལ་མི་ཏྲ་ཁྲིད་དྲུག་གི་དབང་ལུང་རྣམས་རྫོགས་པར་གནང༌། སླར་སྡེ་པ་གཞུང་གིས་ཞབས་ཏོག་ཞུས་ཏེ་ཁྲོམ་སར་དུ་བཞུགས་སྐབས་ཉིན་མོའི་བཞུགས་ཡུལ་རྗེ་ཀརྨ་པའི་སྤྲུལ་སྐུའི་གཟིམ་ཁང་དུ་གནང་ཚེ་སྐུ་གསུང་ཐུགས་ལ་བསྟོད་པའི་གསོལ་འདེབས་སྙན་དངགས་བྱ་དཀའི་སྦྱོར་བ་མཛད་ནས་གྱང་ལོགས་ལ་སྦྱར་བ་མཛད། དེར་སྒར་ཆེན་ནས་མཚུར་ཕུའི་མཆོད་གོང་གི་གཟབས་བཅོས་དང་རྟེན་གསར་བཞེངས་རྣམས་གྲུབ་པའི་རབ་གནས་སུ་སྤྱན་འདྲེན་པ་འབྱོར་བས། ཟླ་བ་བཅུ་གཅིག་པར་བཏེག བྱང་ཐང་དུ་ཕེབས་ཐོག་གོང་དཀར་ཞབས་དྲུང་ཁུ་དབོན་རྣམས་ལས་ཚན་གཟབས་པར་བཅས་མཇལ་བར་ཕེབས་ཤིང་བསྙེན་བཀུར་བླ་ན་མེད་པ་ཞུས། སྨྱུག་ལར་ལེགས་བཤད་གླིང་པ་དང་སྨྱུག་ལ་བ་མཆོད་ཡོན་གྱིས་འབུལ་མཆོད་ཆེར་སྤྲོས། ཆུ་ཤུལ་དུ་སྒར་ཆེན་གྱི་ཇ་འདྲེན་དང་དྲག་སྤྲེལ་རྣམས་ཀྱིས་བསུ་བས་མཚུར་ཕུར་ཕེབས་ཐོག་ཀྱང༌། རྒྱལ་ཚབ་སྤྲུལ་སྐུ་དང་མཚུར་ཕུ་རིན་པོ་ཆེ་སོགས་གཙོས་པའི་ཆིབས་བསུ་ཐབ་འཛིན་དགེ་འདུན་ཁག་ཐམས་ཅད་ཀྱིས་སེར་སྦྲེང་དང་མ་མགོན་ཀྱི་འཆམས་སྐུ་སྤྱན་འདྲེན་པ་དང༌།

བཀྲ་ཤིས་ཁྲ་རིང་རྐྱོང་བ། རྒྱལ་བའི་དབང་པོ་ཉིད་ཀྱང་སེང་གེ་སྒོ་མདུན་དུ་ཕེབས་པ་སོགས་ཀྱི་བསུ་བཀོད་རྒྱ་ཆེན་པོ་དང་བཅས་འདུ་ཁང་ཆེན་མོར་གདན་འཛོམས་པ་ལ་སྐུ་སྐྱོས་ཀྱི་ཚུལ་དུ་འབུལ་དཔངས་ཆེས་ཆེར་བསྟོད། དེ་མ་ཐག་སྐུ་རིམ་ཆེན་མོའི་གྲལ་དབུར་ཕེབས། རྗེ་མཆོག་སྤྲུལ་སྐུ་ཞབས་སུ་གཞུང་ནས་གཞི་ལེན་གྱི་གསོལ་དྲོ་བུར་སྟོན་གཟབས་པ་ཞུས། ཆུ་ཕོ་རྟ་ལོའི་ལོ་གསར་སྨོན་ལམ་གྱི་ཐོག་ནས། མཚུར་གནས་ནང་ཡངས་ཅན་པའི་དགེ་འདུན་རགས་བསྡུས་སོགས་ཀྱི་གསང་འདུས་དུས་འཁོར་ལ་སོགས་པའི་ཆོག་གྲྭ་དང༌། རྗེ་ཉིད་གྲལ་དབུར་བཞུགས་པའི་དགེ་འདུན་ཟུར་རིའི་ཅོག་གྲའི་བདེ་མཆོག་པ་རྣམས་ནས་མཆོད་གོང་སྟེང་ཤོད་རྟེན་བརྟེན་པ་དང་བཅས་པའི་རབ་གནས་གནང་བའི་དགའ་སྟོན་ཚེ་རྡོ་རྗེ་སློབ་དཔོན་གྱི་ཡོན་དུ་རྗེ་མཆོག་སྤྲུལ་དྲུང་ནས་གསེར་སིལ་མ་ཞོ་བརྒྱ། དངུལ་སྲང་ཆེན་བརྒྱས་གཙོས་པའི་འབུལ་ཚན་དངོས་གཙང་བ་གྲངས་མང་མཛད་ཅིང༌། ཕར་ཡང་གཙུག་ལག་ཁང་གྲུབ་པའི་ལེགས་ཇ་དཔངས་བསྟོད་པ་མཛད། དེ་དག་གི་ཚེ་ཁམས་ནས་ཚེར་ལུང་སྐུ་སྐྱེ་དཔོན་སློབ་རྣམས་འབུལ་སྐྱེལ་དང་རབ་བྱུང་བསྙེན་རྫོགས་སྒྲུབ་སླད་དུ་འབྱོར། དེར་འབྲི་ཁུང་ཁང་ཐོག་ནང་འཁྲོགས་པའི་དུམས་ལ་སྒར་པ་གདན་འདྲེན་བྱུང་བར། ནང་སོ་མདོ་རྒྱུད་དཔོན་གཡོག་སྔ་འགྲོས་སུ་བཏང༌། དེ་ནས་བདེ་ཆེན་ནས་བརྒྱུད་ཡངས་ཅན་དུ་གདན་ཕབ་སྟེ། རྗེ་དཔའ་བོ་སྤྲུལ་སྐུས་གཙོས་དགེ་འདུན་ཚོགས་ཆེ་བ་ལ་མི་ཏྲ་བརྒྱ་རྩའི་དབང་བཀའ་རྣམས་རྫོགས་པར་གནང༌། འབྲི་ཁུང་དུ་ནང་སོས་རེ་ཞིག་བར་ཆིང་ཐོན་ནས་ཕེབས་མ་དགོས། སླར་གནས་ནང་དུ་ཕེབས། བྱམས་ཁང་ཁྱམས་ཀྱི་ལོགས་བྲིས་ཀྱི་མགོ་འཛུགས་གནང་ནས་ཞལ་བཀོད་མཛད། སྡེ་པ་ཐུབ་རྒྱལ་བས་སྤང་གཤོངས་ཧ་རི་ཁ་པ་རྣམས་ལ་སྔར་གྱི་ཆོས་རྒྱུན་གསོ་བར་བསམ་པས་གྲྭ་པ་རྒན་པོ་ཕལ་ཆེར་ཞང་གི་བཀའ་རྒྱ་ཆོས་སྐོར་རྣམས་ཞུ་བར་ཞུ་ཕྲིན་བཅས་དྲུང་དུ་བརྫངས་པར་བཀའ་རྒྱའི་སྐོར་གྱི་ལྗགས་ལུང་སོགས་གཞི་བྱེས་ཀྱི་ཆོས་དོན་གཉེར་རྣམས་ལ་བཀའ་ཆོས་མང་དུ་གནང༌།

དྲུག་པར་ལོགས་བྲིས་རྣམས་གྲུབ་པར་དགེ་འདུན་ཅོག་གྲྭ་པ་རྣམས་ཀྱིས་ཆོ་གའི་ཕྱགས་ཕྱི་བགྱིས་ཏེ་དཔལ་དུས་ཀྱི་འཁོར་ལོའི་སྒོ་ནས་རབ་ཏུ་གནས་པ་གནང་བའི་དངོས་གཞི་ཉིན་རྗེ་མཆོག་སྤྲུལ། རྗེ་ཉིད་ཆིབས་བསུར་ཕེབས་བའི་སེར་སྦྲེང་སོགས་བསུ་བཀོད་རྒྱ་ཆེན་པོས་སྤྱན་དྲངས་ཏེ། འདུ་ཁང་དུ་གདན་འཛོམ་ནས་ཕྱག་ནས་དང་དགའ་སྟོན་མཛད། ཡར་སྟོད་ལྕམ་ཆོས་མཛད་མས་ཚོགས་འཁོར་གཟབས་ཤོམས་དང༌། གཞན་ཡང་ཕྱོགས་ཀྱི་འབུལ་སྐྱེལ་མང་པོས་འབུལ་ཚན་བསྟར་ཞིང༌། སླར་རྗེ་མཆོག་སྤྲུལ་མཚུར་ཕུར་ཡར་ཕེབས། དེ་ནས་ཟླ་བ་བདུན་པའི་མཐར་ལྷན་རྒྱས་ལྷོ་བྲག་ཕྱོགས་སུ་ཕེབས། སྒོར་ཤར་བཞིན་གདན་བཏེགས། བཟང་སྨྱུག་དཔལ་དེ་སོགས་བརྒྱུད། སོ་སོ་ནས་ཞབས་བསྙེན་ཞུ་རིམ་བཞིན། ཞ་མདར་བྱང་བདག་པོ་རིག་སྔགས་འཆང་བ་བཀྲ་ཤིས་སྟོབས་རྒྱས་པ་མཇལ་འབུལ་དུ་ཕྱགས་འབྱོར། མཁའ་རོའི་གནས་གཟིགས་གནང་ནས། ལྷོ་སྟོད་སྡེ་དགོན་གྱིས་བསུ་བའི་བཀོད་པ་དང་བཅས་མོན་ཐང་གནས་སུ་གདན་ཕེབས་ཏེ། མཁོས་སུ་ཕེབས་པའི་བསྙེན་བཀུར་བཟང་པོས་བཏེག་ཅིང༌། མཆོག་སྤྲུལ་དྲུང་དུ་ཨོ་རྒྱན་བསྙེན་སྒྲུབ་ཀྱི་འཕྲོ་མུས་དང༌། ཞང་གི་བཀའ་འབུམ། ཁྲོ་ཕུ་བརྒྱ་རྩ། ཡང་དགོན་བཀའ་འབུམ་རྣམས་ཀྱི་ལུང་ཕུལ། ཟླ་བ་དགུ་པར་སྲས་མཁར་དགྱེས་རྡོར་གཙུག་ལག་ཁང་དུ་གདན་ཕེབས་ནས་མཆོག་སྤྲུལ་དྲུང་དུ་སྐུ་གསུམ་ངོ་སྤྲོད་ཉམས་ཁྲིད་ཀྱི་ཚུལ་དུ་འབུལ་བ་དང༌། སྟོང་ལ་འདུ་ཁང་ཆེན་མོར་གཞི་བྱེས་ཀྱི་དགེ་སློང་གི་དགེ་འདུན་གྲངས་མང་གི་ཚོགས་སུ་ལྷན་རྒྱས་ཀྱིས་ཕེབས་ཏེ་གསོ་སྦྱོང་གནང་ཞིང༌། ལྷོ་བྲག་གྲྭ་ཚང་བ་རྣམས་ལ་གྲུབ་ཆེན་པཀྴིའི་ཟབ་ཆོས་རྒྱ་མཚོ་མཐའ་ཡས་ཀྱི་བཤད་པ་དང་དམིགས་རིམ་གནང༌། དེ་སྐབས་སྔོན་སྤྱན་སྔ་རིན་པོ་ཆེ་མོན་དུ་ཕེབས་ནས་བུམ་ཐང་དུ་དགོན་གསར་འདེབས་མཛད་དེ། ལྷུན་གྲུབ་ཆོས་སྡིངས་སུ་འདོགས་པ་གནང་བའི་བླ་མ་དྷི་ཚའི་དབོན་དང༌། བུམ་ཐང་པའི་ཡོན་བདག་རྣམས་ཀྱིས་སྤྱན་འདྲེན་གྱི་གསོལ་བ་ནན་ཆེར་བཏབ་པས།

སྔར་རྗེ་གོང་མས་མཐའ་འཁོབ་བཏུལ་བའི་ཞིང་མུས་སུ་འདུལ་བའི་དུས་མཁྱེན་ནས་ཟླ་བ་བཅུ་པར་མོན་ལ་ཆིབས་བསྒྱུར། ལྷུན་གྲུབ་ཆོས་སྡིངས་སུ་ཕེབས་ནས། གཞི་བྱེས་ཀྱི་སྐྱ་སེར་ལ་མི་བསྐྱོད་རྡོ་རྗེའི་མོས་གུས་བདུན་མའི་ཁྲིད་སྐྱེས་བུ་གསུམ་གྱི་ལམ་རིམ་དང་སྦྱར་བའི་ཚོགས་ཆོས་དང༌། མཐའ་འཁོབ་ཏུ་སངས་རྒྱས་བསྟན་པ་དར་བའི་རྟེན་འབྲེལ་ལ་དགོངས་ཏེ་བཀྲ་ཤིས་པའི་གསོ་སྦྱོང་ཀྱང་གནང༌། དེ་ནས་མོན་རྒྱལ་མཁར་ནས་ཨུུ་ར་ཕྱིན་ཞབས་ཀྱིས་བཅགས་ཤིང༌། བུམ་ཐང་མཐིལ་དུའང་ཕེབས་ནས་སློབ་དཔོན་པདྨའི་སྐུ་རྗེས་བྲག་གི་གནས་མཇལ་དང༌། ཕྱུག་པོ་ཆུ་སྐོར་བ་སོགས་ཀྱི་འབུལ་ཞབས་བཞེས་ཏེ། སླར་ལྷུན་གྲུབ་ཆོས་སྡིངས་ཉིད་དུ་ཕེབས་པ་ན། མོན་ཕུ་མདའ་བར་གསུམ་གྱི་སྐྱེ་བོ་ཕལ་མོ་ཆེ་འདུས་ཤིང་འབྲས་སྦྲང་བུར་རས་སྤེན་ཏོག་ཨ་ག་རུ་སྨན་ཁྲོ་བ་རྒྱ་ཚྭ་གླང་མོན་གྱི་གོས་དར་ལ་སོགས་པ་ཡུལ་ཟོག་གི་འབུལ་བ་དང་ཡུལ་ཆོས་ཀྱི་བསྙེན་བཀུར་བླ་ལྷག་པ་བགྱིས་ཤིང༌། ཐམས་ཅད་ལ་སྐྱབས་འགྲོ་བསྙེན་གནས་ཡི་གེ་དྲུག་པའི་ཆོས་ཀྱི་འབྲེལ་པ་ལ་སོགས་པ་ཞལ་མཇལ་གསུངས་ཐོས་ཀྱི་ཕྲིན་ལས་བསམ་མི་ཁྱབ་པས་མཐོ་རིས་དང་ཐར་པའི་འབབ་སྟེགས་སུ་གཞོལ་བར་མཛད། སྒར་ཆེན་ནས་སྤྱན་འདྲེན་གནང་བ་དང་བསྟུན་རིམ་པས་བཏེག་སྟེ། བཅུ་གཅིག་པའི་ཉེར་དྲུག་ལ་སྔར་ལྟར་བསུ་བཀོད་རྒྱ་ཆེན་པོ་དང་བཅས་སྲས་སུ་ཕེབས་ནས་མཇལ་འཛོམ་མཛད། དྲུང་དུ་རས་སྤེན་སོགས་སྐུ་སྐྱོས་ཀྱི་འབུལ་བ་གཏོས་ཆེ་བ་དང༌། སྐུ་རྩེད་ཁྱད་མཚར་གྱི་ཚུལ་དུ་བུར་ཤིང་དང་སྐྱུ་རུ་ར་རློན་པ་སོགས་དང་རྒྱ་གར་གྱི་ཕུག་རོན་དཀར་པོ་ཞིག་ཀྱང་འབུལ་བ་གནང་ཞིང༌། དེ་གོང་སྔ་ཕྱིར་ཕེབས་སྐབས་ཞོར་བཞིན་མ་གཏོགས་སྐོར་ལམ་ལ་ཞབས་སྐོར་བསྒྲིག་མ་རང་མི་གནང་ཀྱང༌། འདི་རེས་སྲས་མཁར་གཙུག་ལག་ཁང་དང་སྦྲགས་པའི་སྐོར་ལམ་ལ་ཉིན་བཞིན་བསྟར་ཆགས་སུ་མཛད་པ་ནི་གུས་བཀུར་གྱི་རྒྱབ་མར་དགོངས་པ་གཏད་པར་མངོན།

དེ་ནས་ནང་སོ་མདོ་རྒྱུད་པ་གཤེགས་ཁར་མཚམས་སྦྱོར་དགེ་བའི་ཐབས་ཀྱི་བཀའ་སྩལ་དང་ཕྱག་དབང་བྱིན་རླབས་སོགས་གནང་ཞིང༌། དེ་རྗེས་དགེ་རྩའི་ཚོགས་དབུར་ཕེབས་ནས་བསྔོ་སྨོན་གྱི་རྒྱས་འདེབས་ཡང་དག་པ་གནང༌། དེ་ནས་བཅུ་གཉིས་པའི་ཉེར་གཅིག་ལ་བཞུགས་སྒར་བཏེགས་ནས་དཔོན་སློབ་སྤེལ་ཆུང་བའི་སྤྱན་འདྲེན་ལྟར་རྗེ་ཉིད་ཆོས་རྫོང་ངོས་ལ་ཕེབས་ཤིང༌། སླར་གད་མདོར་ཡབ་སྲས་ཞལ་རྒྱས་ཏེ་བཞུགས་སྐྱབས། རྒྱལ་ཚབ་སྤྲུལ་སྐུ་སོགས་ལ་ཇོ་བོའི་བྱང་ཆུབ་ལམ་སྒྲོན་ཉམས་ཁྲིད་མཛད། དེ་ནས་ཡར་རྒྱབ་པ་སོགས་ཀྱི་གདན་འདྲེན་མང་ཡང་སྒར་ཆེན་མཚུར་ཕུར་སྔོན་དུ་ཕེབས་རྒྱུ་དང༌། རྗེ་ཉིད་དགུན་བཞུགས་ལྷོ་སྟོད་དུ་གནང་ནས། སླར་རིམ་པས་ཕེབས་པའི་ས་དཔྱད་ཤར་བ་ནས་ལྷ་ལུང་དུ་བཞུགས་ཡུལ་འཕོ་བ་དང་སྦྲགས་ལྷན་རྒྱས་བསྙེན་བཀུར་ལ་སྤྱན་དྲངས་པ་ན་སྦྲང་སྨྱོན་ལ་བརྟེན་པའི་སྐུ་ཁམས་མཉེལ་བ་ཞིག་བྱུང་ནས་ཞག་འགའ་ཤས་སྐུ་མཚམས་གནང༌། དེ་ནས་རེ་ཞིག་དངས་པས་སྒར་ཆེན་ཟླ་བ་བཅུ་གཉིས་པ་ཕྱི་མའི་ཚེས་བཅུ་བདུན་ལ་གད་མདོ་ནས་བཏེགས། ཇ་ཁར་ཞབས་སྐྱེལ་མཇལ་འཛོམ་དུ་ཕེབས་པ་སོགས་མཛད་ཀྱང༌། སྐུ་མཉེལ་གདེང་མ་ཐང་འདྲ་བར་སྐུ་ཁམས་ཧ་ཅང་བདེ་རྒྱུ་མེད་ཙམ་ཞིག་ལ་ལྷ་ལུང་དུ་དུས་རིམ་དང་ཆུ་མོ་ལུག་ལོའི་ལོ་གསར་སྨོན་ལམ་གནང་ཞིང༌། དཔའ་བོ་སྤྲུལ་སྐུ་ལ་དགེ་བཤེས་དོལ་པའི་བེའུ་བུམ་སྔོན་པོ་རྩ་འགྲེལ་སོགས་ཀྱི་ལུང༌། སྡེ་པ་གསང་བདག་པས་གསོལ་བཏབ་ངོར་མདོ་སྡུད་པའི་འགྲེལ་པ་ཐུགས་རྩོམ་གནང༌། དེ་ནས་རིམ་པས་སྒར་ཆེན་གར་བཞུགས་སུ་ཕེབས་པའི་དགོངས་པས་ལྷ་ལུང་ནས་བཏེག་སྟེ་འབྲོག་སྨད་ནས་བརྒྱུད་དོལ་དུ་ཕེབས་ཏེ། ལམ་བར་ནས་སྐུ་ཁམས་ཅུང་ཞིག་མཉེལ་དུ་སོང་བའི་འཕྲོད་བརྟེན་ལ་རྒྱང་ཙམ་སྐུ་མཚམས་གནང་ཞིང་གསོལ་སྨན་དང་སྐུ་རིམ་སྒོ་གང་གཟབས་གནང་བས་གཞི་མེད་དུ་མ་དངས་ཀྱང་ངོ་ཡོད་ཙམ་བྱུང་བས་ཟླ་བ་བཞི་པའི་ནང་དུ་སྐུ་མཚམས་གྲོལ་ཏེ་མཚུར་ཕུ་ནས་མཆོག་སྤྲུལ་དྲུང་ནས་གནང་བ་སོགས་ཀྱི་བརྟན་བཞུགས་རྣམས་བཞེས་པ་དང༌།

འཇང་འགྲུལ་བ་རྫོང་བའི་ཞལ་མཇལ་གནང་ཞིང༌། སྨྱུག་ལར་ཁམས་ཀྱི་འཕྲོད་བརྟེན་རྣམ་སྲས་ཕོ་བྲང་དུ་བྱེད་རྩིས་ཀྱིས་ག་དར་གྱིས་གསུང་པའི་བཀའ་ཤོག་ཕྱག་བྲིས་སྩལ། ལྔ་པའི་ཚེས་བདུན་ལ་བཤགས་པས་སྤྱན་དྲངས། གཞུང་དུ་སྐོར་ཙམ་ཕེབས་ནས་སྦྲེ་ཞིང་དུ་རྗེ་མར་པའི་གདུང་ཁང་ལ་ཕྱག་མཆོད་སྨོན་ལམ་གནང༌། སླར་དོལ་དུ་ཕེབས། ཡར་སྟོད་ནས་ལྕམ་ཆོས་མཛད་མ་འདས་པའི་ཚོགས་མང་གི་གྲལ་དབུར་ཡང་ཕེབས། དེར་སོག་ཡུལ་ནས་རྒྱལ་པོ་དལ་ཇིང་གི་འབུལ་སྐྱེལ་དུ་བླ་མ་སྟོང་ནག་ཆུ་འཕུར་པ་སྤུན་དང༌། སྟོང་ཀླུངས་སུ་དྲུང་ནས་དཔལ་འབྱོར་བ་གཤེགས་པའི་དགོངས་རྫོགས་པའང་འབྱོར། ཚེས་བཅུ་ལ་དོལ་ནས་བཏེགས། འདྲེའུ་སྣར་བཞུགས་ཚུགས་ཁ་ལར་སྔགས་གྲྭ་སློབ་དཔོན་ཀར་བསྟན་པ་སོགས་ཕེབས་སྐྱེལ་ཞུས་པ་ཚང་མར་ད་རུང་མཇལ་ཡོང་གསུང་པ་ཡིན་པ་ལ་དེ་རེས་མི་གསུང་བས་བློ་ཡང་མ་བདེ་སྟེ། དེ་ཀ་བཞིན་དེ་ནས་མཇལ་མི་ཐུབ་པའི་མཛད་ཚུལ་གང་དུའང་འདུག་ཟེར། དེ་དག་གི་སྐབས་སུ་ལྷོ་བྱང་ཚང་མར་ས་གཡོ་བ་ཆེན་པོ་ལན་མང་དུ་བྱུང༌། འཕྲེང་པོར་ཕེབས་ནས་སྐུ་ཁམས་ཅུང་མཉེལ་དུ་སོང་བར་སྡེ་པ་ཐུབ་རྒྱལ་བས་སྐུའི་འཕྲོད་བརྟེན་ལ་འདི་ཀར་བཞུགས་པར་ནན་ཞུས་ཀྱང་སྐུ་འཁོར་ཀུན་འདོད་པ་ལ། ལེགས་བཤད་གླིང་པར་འགྲོ་གསུངས་ནས་དྲུག་པའི་ཚེས་བཅུ་གཅིག་ལ་ཕྱགས་བཏེག། དེ་སྐབས་སྤྱི་ཆུ་ཤིན་ཏུ་ཆེ་བར་ཕེབས་བཞུད་གནང་ཙ་བློ་བུར་དུ་བྲི། ཡར་ལམ་མཚར་བ་སྣར་སྡེ་བདག་ཆོས་རྗེའི་དགོན་གསར་ལ་ཕྱག་ནས་གནང༌། བཅུ་བཞིར་ཆུ་ཤུལ་དུ་ཕེབས་ཏེ་བཞུགས། དེར་བཅོ་ལྔའི་ཉིན་གཟིམ་གུར་ལ་འཇའ་ཤར་བ་དེར་འཚོགས་ཀུན་གྱིས་མཐོང༌། བཅུ་དྲུག་ལ་བཟད་ཟམ་ཁར་སྨྱུག་ལ་བ་དང་ལེགས་བཤད་གླིང་པ་མཆོད་ཡོན་གྱིས་བསུ་བ་སེར་སྦྲེང་སོགས་བཀོད་པའི་ཁྱད་པར་ཕུལ་དུ་གྱུར་པས་ཆོས་གྲྭ་ཆེན་པོ་ལེགས་བཤད་གླིང་གི་རྣམ་སྲས་ཕོ་བྲང་དུ་གདན་ཕབ་སྟེ་སྐུ་མཚམས་གནང༌། མཆོག་སྤྲུལ་དྲུང་ནས་ཀྱང་རྣམ་འཇོམས་དང་སྒྲོལ་དཀར་གྱི་གཟུངས་ཆུའི་ཁྲུས་ཆབ་དང་བཅས་པའི་བརྟན་བཞུགས་འབུལ་མི་གནང༌།

རིམ་གྱིས་མཉེལ་བབ་ཇེ་ལྕིར་སོང་བས་ཕྱག་མཛོད་ནས་དེ་ཉིད་དུ་སྒར་པ་རྣམས་ཀྱི་སྐུ་རིམ་བསྐང་གསོ་འཛུགས་པ། ལེགས་བཤད་གླིང་པ་དང་ཅོག་གྲྭ། ཐེལ་གྲྭ། འོག་མིན་གླིངས་སོགས་ཉེ་སྐོར་གྱི་དགེ་འདུན་གཞི་བྱེས་རྣམས་དང༌། མཚུར་ཕུ་ཡང་དགེ་འདུན་གཞི་བྱེས་དང་བཅས་པ་རྣམས་ལ་མང་ཇ་འབུལ་འགྱེད་སྟོབས་ཆེར་མཛད་ཅིང༌། སྐུ་རིམ་རྩེ་གཅིག་ཏུ་བསྒྲུབས། ཉི་ཤུ་ལྔ་ལ་རྗེ་མཆོག་སྤྲུལ་ཆིབས་རགས་ཧྲག་བསྡུས་ཀྱིས་མཚུར་ཕུ་ནས་ཕེབས། ཉི་ཤུ་དྲུག་ལ་སྒར་དང་སྨྱུག་ལ་བ་མཆོད་ཡོན་གྱིས་བསུ་བཀོད་སེར་སྦྲེང་དང་བཅས་ལེགས་བཤད་གླིང་དུ་ཕེབས། འཕྲལ་སྐུ་གཞོགས་སུ་ཕེབས་ཏེ་མཇལ་སྐྱེས་དང་བརྟན་བཞུགས་འབུལ་བ་གནང་བ་ན། ཕྱག་ནས་ཀྱང་མཆོག་སྤྲུལ་དྲུང་དུ་བཀྲ་ཤིས་ཁ་བཏགས་ཟུང་འབྲེལ་དང་གསེར་གར་བླུགས་ཀྱི་རྡོ་རྗེ་མུ་ཏིག་གི་གཟུངས་ཐག་ཡོད་པ་ཞིག་མཇལ་སྐྱེས་སུ་ཕུལ། དེ་ནས་སྐུ་ཁམས་མཉེལ་ཚུལ་སྔོན་རྗེ་བརྒྱད་པ་དང་དཔོན་སློབ་ན་ཁ་སྦུག་དང་ཡོལ་ཐེག་ཆེན་རྩེ་ཚོར་བཞུགས་སྐབས་ཀྱི་ལོ་རྒྱུས་སོགས་གསོལ་ཇ་བཞི་ལྔ་ཙམ་གྱི་བར་གསུང་གླེང་མང་པོ་དང་དགྱེས་དགྱེས་དཔག་ཏུ་མེད་པ་མཛད། དེ་ནས་ཟླ་བ་བདུན་པའི་ཉེར་གཉིས་ཀྱི་བར་ཕལ་ཆེར་ཉིན་རེ་བཞིན་དང༌། སྐབས་སུ་གནང་ཆགས་ཀྱིས་རྗེ་མཆོག་སྤྲུལ་གཟིམ་ཆུང་དུ་གདན་འདྲེན་གནང་ནས་བཞེས་སྤྲོ་རེ་དང་བཅས་པའི་གསོལ་ཇ་གཉིས་གསུམ་གྱི་བར་མཇལ་འཛོམ་དང༌། དེ་སྐབས་ཕྱག་མཛོད་ཁག་ཚང་མ་ནས་མང་ཇ་གསུང་སྒྲོགས་སོགས་ཀྱི་སྐུ་རིམ་དར་དྲག་ཏུ་བསྒྲུབས་ཤིང༌། གསོལ་སྨན་གྱི་འཕྲོད་བརྟེན་དང༌། རྗེ་མཆོག་སྤྲུལ་དྲུང་ནས་ཀྱང་བརྟན་བཞུགས་མང་དུ་གནང་ཡང་མཉེལ་བབ་རིམ་ལྕིར་སོང་བའི་ཚུལ་བསྟན་ལས་ཉིན་གཅིག་དབོན་གུ་ཤྲི་ལ་ཞྭ་དམར་བ་ན་རིམ་གྱི་ནང་ན་སྤྱན་སྔ་རིན་པོ་ཆེའི་འོག་ནས་ངེད་རང་ཚེ་རིང་བ་རེད་ཨང་གསུངས་པ་དང༌། གཟིམ་དཔོན་ཨ་བོ་རིན་ཆེན་བ་ལ་བླ་མ་ཚོ་དུས་མཆོད་ཚེས་གྲངས་གཅིག་ལ་འགྲིག་པ་བྱུང་ན་དགའ་རྒྱུ་རེད་གསུངས་པ་སོགས་ཡུན་རིང་མི་བཞུགས་པའི་བཀའ་སྩལ་ཅི་ཡང་གནང༌།

དེ་ནས་ཉེར་གཉིས་ཉིན་སྐུ་ཁམས་ཤིན་ཏུ་ཞན་པར་བྱུང་བས་ནང་སོ་མཆོད་སྤྲིན་པ་སོགས་སྐུ་འཁྲིས་པ་རྣམས་ཀྱིས་སྤྲུལ་པའི་སྐུ་ཕྱི་མ་གང་དུ་ཕེབས་ཞུས་པར་བྲིས་ཆ་ཐོང་གསུངས། ཕུལ་བས་ཁང་པའི་མདུན་ན་ཆུ་དང་ཟམ་པ་ཡོད་པའི་བཀོད་པ་མཛད། དེ་གང་ན་ཡོད་ཞུས་པས་རྗེ་མཆོག་གི་སྤྲུལ་སྐུས་མཁྱེན་གསུངས། ནན་གྱིས་ཞུས་པས་ཤར་ཕྱོགས་སུ་ཕྱག་མཛུབ་གཏད་ནས་འདི་ངོས་ན་ཡོད་ཀྱི་བརྡ་ཙམ་མཛད་དེ། དེ་ལྟར་སེམས་ཅན་དག་བསོད་ནམས་དང་སྐལ་པ་ཆེས་དམན་པའི་ལས་འཐུན་ཚོགས་ཆེ་བ་དང༌། སྐུའི་བཀོད་པ་དེ་ཉིད་ཀྱིས་འདུལ་བའི་གདུལ་བྱ་དང་མཛད་པ་ཡང་དེ་ཙམ་གྱིས་མཐར་ཕྱིན་པར་དགོངས་ནས། ཆུ་མོ་ལུག་ལོ་གྲོ་བཞིན་གྱི་ཟླ་བའི་ཉེར་གསུམ་ལ་སྤྲུལ་པའི་དཀྱིལ་འཁོར་ཆོས་དབྱིངས་འདུས་མ་བྱས་པའི་དབྱིངས་སུ་བསྡུ་པའི་མྱ་ངན་ལས་འདའ་བའི་ཚུལ་བསྟན། དེ་ལྟར་དགུང་ལོ་ལྔ་བཅུ་རྩ་དགུའི་བར་བསྟན་པ་དང་སེམས་ཅན་ལ་ཕན་པ་དང་བདེ་བའི་དོན་ལ་ལྷུན་གྱིས་གྲུབ་ཅིང༌། རིགས་ཅན་གསུམ་གྱི་གདུལ་བྱ་མཐའ་ཡས་པ་ཞིག་མངོན་མཐོ་དང་ངེས་ལེགས་ཀྱི་ལམ་དུ་དཀྲི་བར་མཛད་པའི་བཀའ་དྲིན་ལས་རང་གཞན་གྱི་དོན་ཚུལ་བཞིན་དུ་སྒྲུབ་པར་ནུས་པའི་སློབ་མ་ཡང་རིགས་ཀྱི་ཁྱབ་བདག་རྒྱལ་བ་མི་བསྐྱོད་ཞབས་དང་དཔོན་སློབ་ཐུན་མོང་གི་དང༌། ཐུན་མོང་མ་ཡིན་པའི་རྗེ་ཉིད་ཀྱི་སློབ་ཚོགས་ཁོ་ན་དང་གཉིས་ཀྱི་དང་པོ་ནི། རྒྱལ་བ་མི་བསྐྱོད་ཞབས་ཀྱི་བཀའ་སློབ་ཕལ་མོ་ཆེས་སླར་ཡང་རྗེ་ཉིད་ཀྱི་ཞབས་ལ་གཏུགས་ཤིང་བཀའ་དྲིན་མ་ཞུས་པ་མེད་པ་ལས། གཙོ་བོར་ཕྱི་ནང་གི་ཡོན་ཏན་དུ་མས་མངོན་པར་མཐོ་བ་འབྲི་ཁུང་ཆོས་རྗེ་ཀུན་སྤངས་རིན་ཆེན་རྣམ་རྒྱལ་དང༌། ནང་སོ་གུའི་གུང་པ་མདོ་རྒྱུད་རྒྱ་མཚོ། བཞག་བླ་བསོད་ནམས་ལྷུན་གྲུབ། བཤད་སྒྲུབ་གླིང་སློབ་དཔོན་ཀུན་རིན། འཇང་རྒྱལ་པོའི་ཏི་ཤྲི་དྲུང་པ་བྱང་ཆུབ་བཤེས་གཉེན་ལ་སོགས་པ་དང༌། དགེ་བཤེས་སངས་རྒྱས་དཔལ་གྲུབ་པ་དང༌།

དཔལ་ཁང་བ་ཀརྨ་ཕྲིན་ལས་གཉིས་པ། ལེགས་གླིང་གི་སློབ་དཔོན་བསོད་བཟང་དང༌། ཤེས་རབ་རྣམ་རྒྱལ་བ་གདན་ཟུར། གསུང་རབ་གླིང་སློབ་དཔོན་རབ་འབྱམས་པ་ཀརྨ་ཕྲིན་ལས་ལེགས་གྲུབ། སྔགས་གྲྭའི་སློབ་དཔོན་ཀར་བསྟན་རྒྱ་མཚོ་སོགས་དང༌། གཙོ་ཆེར་སྒྲུབ་པ་བསམ་གཏན་པའི་ཡོན་ཏན་གྱིས་ཕྱུག་པ་འཇང་པ་ཆོས་རྗེ་དང༌། འཇམ་བུ་སྒོམ་ཆེན། ཡང་ཟུར་གྱི་བླ་མ། གཡུང་དོན་རིན་རྣམ་གཉིས། དབོན་བཟོད་བཟང་གྲོགས་མཆེད་ལ་སོགས་པ་དང༌། གཙོ་ཆེར་ཕྱི་ནང་གི་རིག་པའི་གནས་ལ་སྤོབས་པ་དགེ་བར་མཛད་པ་ལྷ་མདོངས་ལོ་ཙཱ་བ་བཤེས་གཉེན་རྣམ་རྒྱལ་དང༌། ཟུར་མཁར་བ་ཀརྨ་ལེགས་བཤད་ཚོལ་སོགས་དང༌། གཞན་ཡང་དབོན་ཡེ་ཤེས་དཔལ་བཟང་

དང༌། ཅོག་གྲྭ་བླ་མ་ཀརྨ་ལེགས་སྤྱད། འཇའ་མོ་དགེ་སློང་ཀརྨ་འབྲལ་མེད་ལ་སོགས་པ་མང་དུ་བཞུགས་ཤིང༌། རྗེ་ཉིད་ཀྱི་ཐུན་མོང་མ་ཡིན་པའི་སློབ་མ་ནི། གཙོ་བོའམ་མཆོག་དམ་པ་མཚུངས་མེད་ཀརྨ་པ་དགུ་པ་རྗེ་བཙུན་དབང་ཕྱུག་རྡོ་རྗེའི་ཞལ་སྔ་ནས་དང༌། རྒྱལ་ཚབ་སྤྲུལ་པའི་སྐུ་གྲགས་པ་དོན་གྲུབ། སི་ཏུ་སྤྲུལ་སྐུ་ཆོས་ཀྱི་རྒྱལ་མཚན། རྗེ་དཔའ་བོ་སྤྲུལ་སྐུ་གཙུག་ལག་རྒྱ་མཚོ། རི་བོ་ཆེའི་སྐུ་སྐྱེ་ཀརྨ་གྲགས་པ་རྣམ་རྒྱལ། ཀྲེ་ཧོ་སྤྲུལ་སྐུ་ཀརྨ་བསླབ་གསུམ་རྒྱ་མཚོ་སོགས་དང༌། རིགས་རུས་དང་ཡོན་ཏན་དུ་མས་མངོན་པར་མཐོ་བ་ས་སྐྱ་པ་རྩེ་གདོང་བདག་ཆེན། འབྲི་ཁུང་ཁྲི་ཐོག་པ་ཆོས་རྗེ་པཎ་ཆེན་རིན་པོ་ཆེ་དང་ཟུར་པའི་དབོན་ཆོས་རྒྱལ་ཕུན་ཚོགས། སྟག་ལུང་ཆོས་རྗེ་ཀུན་དགའ་བཀྲ་ཤིས་པ་ཁུ་དབོན། རི་བོ་ཆེའི་ཆོས་རྗེ་མཚོ་སྐྱེས་རྡོ་རྗེ། འཛོམ་ཐང་ཆོས་རྗེ་རྒྱལ་བ་སེང་གེ །ཟུར་མང་ཆོས་རྗེ་ཀརྨ་ལེགས་བཤད་སྒྲ་དབྱངས་པ་སོགས་ཏེ་མདོར་ན་སྐབས་དེར་ཡོད་པའི་དབུས་གཙང་ཁམས་གསུམ་གྱི་མི་ཆེན་མཁས་གྲུབ་སྟོན་སྒོམ་གྲུབ་པའི་མཐའ་ཕྱོགས་དང་རིས་སུ་མ་ཆད་པ་ཕལ་མོ་ཆེས་ཞབས་ལ་གཏུགས་ཤིང་བཀའ་དྲིན་ནོད་ལ། དེ་དག་ལས་གཞན་སྡོམ་པ་གསུམ་གྱི་བཀའ་དྲིན་ཅི་རིགས་པར་ཐོབ་པའི་དགེ་འདུན་ཡུལ་ཕྱོགས་ཐ་དད་པར་ཡང་བརྒྱ་ཕྲག་དུ་མ་དང༌། བཤད་ལུང་མན་ངག་གི་བཀའ་དྲིན་རྒྱ་ཆེར་ཐོབ་པ་ཡང་མང་དུ་ཡོད་ལ། གཞན་ཡང་ཐེག་གསུམ་ཆོས་ཀྱི་བཀའ་དྲིན་ཅི་རིགས་པ་ཐོབ་པ་ནི་བགྲངས་ཀྱིས་མི་ལངས་ཤིང༌། མདོར་ན་དམ་པ་རྣམས་ཀྱི་ཟད་མི་ཤེས་པའི་ཕྲིན་ལས་ཀྱི་སྒོ་བརྒྱ་བརྒྱས་མཐའ་ཀླས་པའི་གདུལ་བྱ་གང་ཞིག་དབུགས་དབྱུང་མཛད་པ་དག་གཅིག་ཏུ་ཚད་འཛིན་དུ་ནུས་པ་སུ་ཞིག་གོ། ལུང་རྟོགས་ཀྱི་བསྟན་པའི་གསོས་སྨན་དམ་པ་གསུང་གི་བདུད་རྩི་ཡི་གེར་འཁོར་པ་རང་གཞུང་དང་གཞན་འགྲེལ་དུ་མཛད་པ་ཆེས་མང་དུ་བཞུགས་པ། དབུ་མ་སྙིང་པོ་བསྡུས་པ། མངོན་རྟོགས་རྒྱན་འགྲེལ།

ཤེས་ཕྱིན་དགོངས་འགྲེལ། ནང་དོན་གྱི་སྟོང་ཐུན་དང་ཟུར་བཀོལ་མང་པོ། རྒྱུད་སྡེ་སྤྱིའི་རྣམ་བཞག་དང༌། ཕྱག་ཆེན་འགྲེལ་པ་དང་ཁྲིད་སྐོར་མང་པོ། ཆོས་དྲུག་དང་སྦྱོར་དྲུག་གི་ཁྲིད་རིམ་ཟབ་མོ། དམ་ཚིག་རྒྱ་མཚོའི་འགྲེལ་པ་ལ་སོགས་པ་མདོ་སྔགས་ཀྱི་བསྟན་བཅོས་རྨད་དུ་བྱུང་བ་ཐར་པའི་འཇུག་ངོགས་སུ་མཛད་པ་ནི་རྣམ་གྲངས་སྡེ་ཚན་ལྔར་བསྡུས་པ་ལ་གླེགས་བམ་བརྒྱད་ཙམ་དུ་ལོངས་པ་བཞུགས་སོ།། དེ་ནས་ཉེར་བཞིའི་ཉིན་རྗེ་མཆོག་གི་སྤྲུལ་སྐུ་ཉིད་ཕེབས་ནས་སྐུ་གདུང་རིན་པོ་ཆེ་ལ་ཕྱག་མཆོད་དང་བཀུར་སྟི་མཛད། དེར་ཐམས་ཅད་བཀའ་གྲོས་ཀྱི་ཐོག་ནས་ཞག་ཤས་གསང་བའི་ཁུལ་དུ་མཛད་ཀྱང་གཟིམ་ཁང་སྟེང་དུ་འཇའ་གུར་ཕུབ་པ་དང་འཇའ་ཟུག་པ་ཡང་དང་ཡང་དུ་བྱུང་བས་ཕལ་གྱིས་ཞབས་པད་མ་བརྟན་པར་གླེང༌། འོན་ཀྱང་ཟླ་བ་བརྒྱད་པའི་ཉེར་བརྒྱད་པར་གསང་སྟེ། གསང་ཁོག་ནས་སྐུ་གདུང་རིན་པོ་ཆེ་ཡངས་ཅན་དུ་སྤྱན་དྲངས་ཏེ་གཟིམ་ཆུང་འོག་མིན་དུ་མཆོད་བཀོད་རྒྱ་ཆེར་བཅས་ཏེ་བཞུགས། གསང་བརྟོལ་གྲུབ་ནས་སྤྲུལ་སྐུ་མྱུར་འབྱོན་གསོལ་འདེབས་འཛུགས་པ་དང༌། གདུང་མཆོད་ཐོག་མའི་མང་བསྐོལ་སོགས་གནང་སྟེ་སྒར་ཆེན་ཀྱང་རིམ་པས་མཚུར་ཕུ་བརྒྱུད་ཡངས་ཅན་དུ་ཕེབས་ནས་གདུང་མཇལ་གནང་ཞིང༌། དགུ་པའི་ཚེས་གསུམ་ནས་མཚུར་ཕུ་གནས་ནང་ཡངས་ཅན་པ་ཟུར་རི་ཅོག་གྲྭ་སོགས་གཞི་བྱེས་ཀྱི་དགེ་འདུན་མང་པོས་མཆོད་འབུལ་གྱི་ཆོ་ག་མང་དུ་བཙུགས། ཚེས་བདུན་གྱི་ཉིན་མེ་ཏོག་གི་ཆར་བབ་པ་དང༌། གཙུག་ལག་ཁང་གི་དྲངས་ཐད་ཀྱི་ནམ་མཁའ་མིག་གིས་བཟོད་མཚམས་ལ་རྒྱ་བྱ་གཉིས་བསྟོད་པ་བྱེད་པ་འགའ་ཞིག་གིས་མཐོང་ཟེར་ཏེ། དྲན་ཉེའི་མདོ་ལས་ལྷ་རྣམས་ལྷའི་ཡུལ་གྱི་བྱ་ལ་ཞོན་ནས་སྐབས་སུ་ཛམ་བུའི་གླིང་བལྟ་བ་དང་ཉུལ་བ་ལ་ཡོང་བར་གསུངས་པས། དེར་ལྷའི་བུ་དག་སྐུ་གདུང་ལ་མཆོད་པའི་ཕྱིར་འོང་བའི་ཆ་ཤས་ཙམ་རྗེ་དེ་ཉིད་ཀྱི་བྱིན་རླབས་ཀྱིས་མཐུས་མཐོང་བར་མངོན་ལ།

དེར་ཕྱོགས་མཐའི་བླ་དཔོན་མི་ཆེན་སྡེ་དགོན་སོགས་ཀྱི་མཆོད་འབུལ་བསམ་གྱིས་མི་ཁྱབ་པ་འདུས་ཤིང་རྗེ་མཆོག་སྤྲུལ་རིན་པོ་ཆེ་མགོན་དུ་བཞུགས་པའི་ཞབས་འབྲེང་ཕྱག་བཞེས་པ་དབོན་གུ་ཤྲི་དང༌། ནང་སོ་ཀརྨ་མཆོད་སྤྲིན་པ་ཕྱག་མཛོད་གཞི་བྱེས་སོགས་ཀྱིས་མཛད་ནས་ཕྱག་རྫས་ཀྱི་དངོས་པོ་ཕལ་ཆེ་བ་ཚང་མ་སྔོན་རྒྱལ་བ་མི་བསྐྱོད་ཞབས་ཀྱི་དགོངས་པ་རྫོགས་ཐབས་རྗེ་ཉིད་ཀྱིས་ཇི་ལྟར་གནང་བའི་ཕྱག་དེབ་ལ་ཆ་བཞག་གི་དབུས་གཙང་ལ་སྟོད་དྭགས་ཀོང་ཡན་ཆད་ཀྱི་གྲུབ་པའི་མཐའ་ཕྱོགས་དང་རིས་སུ་མ་ཆད་པའི་དགེ་འདུན་རྣམས་ལ་མང་ཇ་སྤྱི་འགྱེད་དང་བླ་མ་སློབ་དཔོན་རྣམས་ལ་མཆོད་བསྔོའི་རྟེན་གྱི་རྣམ་བཞག །ལྷ་སའི་ཇོ་བོ་རིན་པོ་ཆེའི་དྲུང་དུ་གསེར་ཞོ་ཕྱེད་དང་ཉིས་བརྒྱ་ལས་གྲུབ་པའི་མཎྜལ་གྱིས་གཙོས་རྟེན་གསུམ་རྣམས་ལ་མཆོད་སྤྲིན་གྱི་དངོས་པོ་རྒྱ་ཆེར་སྩལ་ཞིང༌། ཕྱག་དཔེ་རྟེན་མཆོད་སོགས་སྐུ་ཕྱི་མའི་སྐུའི་ཉེར་སྤྱད་དུ་འོས་པ་དག་མ་འོངས་པའི་རྟེན་འབྲེལ་གྱི་སྒོར་བཀའ་རྒྱའི་ཚུལ་དུའང་འཇོག་པ་གནང༌། དེ་དག་གི་སྐབས་སུ་གཙོ་བོར་རྗེ་མཆོག་སྤྲུལ་རིན་པོ་ཆེའི་ཕྱག་ནས་ཆོ་ག་བ་རྣམས་ལ་དགོངས་པ་རྫོགས་ཐབས་ཀྱི་མང་ཇ་རྣམ་བཞག་སོགས་གྱ་ནོམ་པ་གནང་ཞིང༌། གཞན་ཡང་རྒྱལ་ཚབ་སྤྲུལ་སྐུ་སོགས་ཀྱིས་གཙོས་པའི་སྒར་ཆོས་སྡེ་མཚུར་ཕུ་གནས་ནང་ཡངས་ཅན་པ་སོགས་ཀྱི་ཀྱང་མང་ཇ་བསྙེན་བཀུར་འབུལ་བ་རྣམ་བཞག་དང་བཅས་པ་ཅི་འབྱོར་པ་བསྒྲུབ། དེ་ནས་ཟླ་བ་བཅུ་པའི་ཚེས་གཉིས་ལ་ཀླུ་སྡིངས་སུ་སེར་འདུའི་དབུར་རྗེ་མཆོག་སྤྲུལ་རིན་པོ་ཆེ་ཕེབས་པར་ཕྱག་མཛོད་གཞི་བྱེས་ནས་མཆོད་བསྔོའི་རྟེན་གྱི་འབུལ་བ་དངོས་གཙང་གྲངས་མང་དང༌། བླ་སློབ་དཔོན་རྣམས་ལ་རྣམ་བཞག་དགེ་འདུན་སྤྱི་ལ་ཆོག་ཡོན་དཔངས་བསྟོད་པ་ཕུལ་ཏེ་མཆོད་བསྔོ་གནང་ནས་གདུང་ཆོག་གྲོལ་ཞིང༌། ཚེས་བཅུ་གཅིག་ལ་དྲུང་འཁོར་རྣམས་རྗེ་མཆོག་སྤྲུལ་རིན་པོ་ཆེའི་ཞབས་ཕྱིར་བསྡོམས།

ཉེར་བདུན་ལ་རྒྱུ་དང་ཆ་རྐྱེན་འབད་པ་གང་ཅིའི་ཐུགས་ཁུར་གཙོ་ཆེར་མཆོག་སྤྲུལ་རིན་པོ་ཆེ་ཉིད་ནས་བཞེས་པའི་ཕྱག་གཡོག་ལག་ལེན་གཟིམ་དཔོན་དབོན་ཀརྨ་བཟང་ལྡན་གྱིས་བགྱིས་ཤིང༌། བཀོད་པ་དང་མགོ་ལུང་བཟོ་རིག་པ་ནམ་བཀྲས་སོགས་སྤྲེལ་ལོ་ལ་བཀས་བསྐོས་ཏེ་སྐུ་གདུང་གི་མཆོད་རྟེན་དངུལ་གདུང་རིན་པོ་ཆེ་བཞེངས་པའི་འཛུགས་སྟོན་གནང༌། དེ་ནས་རིམ་པས་བདེ་ཆེན་དུ་དཔོན་གུ་ཤྲི་ཀར་བསྟན་པས་ཉེར་མཁོའི་ཡོ་བྱད་ཐམས་ཅད་ཀྱི་བཏེགས་ནས་བལ་པོ་བདུན་གྱིས་བཟོ་གྲྭ་ཚུགས། བཅུ་གཉིས་པའི་ཚེས་གསུམ་ལ་བཞུགས་སྒར་ཡངས་ཅན་ནས་བཏེགས་ཏེ། སྟོད་ཀླུངས་བརྒྱུད་མཚུར་ཕུར་ཕེབས་ཤིང༌། ཤིང་ཕོ་སྤྲེལ་ལོའི་སོས་ནས་ནང་སོ་མཆོད་སྤྲིན་པས་དོ་དམ་མཛད་ཅིང་བདེ་ཆེན་ནས་ཤིང་ཆ་དང་འུ་ལག་སོགས་ཀྱི་ཁུར་ལེན་མཛད་ནས་ཡངས་ཅན་དུ་དངུལ་གདུང་བཞུགས་ཡུལ་གྱི་མཁར་ལས་ཀྱང་ཚུགས་ཏེ། དེ་དག་ཐམས་ཅད་རྗེ་ཉིད་ཀྱི་ཐུགས་རྗེའི་བྱིན་མཐུས་གེགས་མེད་པར་དངུལ་གདུང་རིན་པོ་ཆེ་དཔལ་ལྷ་བབས་ཀྱི་མཆོད་རྟེན་བང་རིམ་ལ་རྒྱུད་སྡེ་བཞིའི་ལྷ་ཚོགས་གཙོས་བསྡུས་དང་བུམ་སྒོའི་ནང་དུ་རྟེན་འདམ་ལས་གྲུབ་པའི་རྗེ་ཉིད་ཀྱི་སྐུ་བརྙན། བྲེ་ལ་གྲུབ་ཆེན་བརྒྱད། ཟླ་བ་ལ་རྡོ་རྗེ་མ་དྲུག་དང༌། ཉི་མ་ལ་གསང་ཆེན་བཀའི་སྡུད་པོ་རྡོ་རྗེ་ཆོས་སམ། གར་དབང་རྡོ་རྗེ་འཆང་གི་སྐུ་གཟུགས་བཞུགས་པ་གསེར་གཡུ་མུ་ཏིག་པདྨ་རཱ་ག་སོགས་རིན་པོ་ཆེ་སྣ་ཚོགས་པའི་ཕྲ་རྒྱན་གྱིས་སྤྲས་པ་མཐོ་ཉི་ཤུ་རྩ་བདུན་གྱི་ཚད་རྟེན་བརྟེན་པ་དང་བཅས་པ་མེ་ཕོ་ཁྱི་ལོ་ཟླ་བ་གཉིས་པའི་ནང་ཕན་ཆད་ལ་ལེགས་པར་གྲུབ་པས། ཟླ་བ་དེ་ཉིད་ལ་རྗེ་མཆོག་སྤྲུལ་རིན་པོ་ཆེ་ཡང༌། ཡངས་ཅན་དུ་ཕེབས་ཏེ་གདུང་མཇལ་དང་ཕྱག་མཆོད་རྒྱས་པར་གནང༌། གསུམ་པར་རྒྱལ་ཚབ་སྤྲུལ་སྐུ་དང་སྤྲུལ་སྐུ་བ་ནམ་བཀྲས་སོགས་ཀྱིས་ཕྱག་གཡོག་བགྱིས་ཏེ། གཟུངས་གཞུགས་ཀྱི་དབུ་ཚུགས་ནས། གསུམ་པའི་ཚེས་དགུ་ལ་སྐུ་གདུང་རིན་པོ་ཆེ་བཞུགས་སུུ་གསོལ།

ལྷོ་བྲག་ནས་རྗེ་དཔའ་བོའི་སྤྲུལ་སྐུ་དཔོན་སློབ་ཀྱང་ཕེབས། བཅུ་གསུམ་ལ་མཆོད་རྟེན་རིང་བསྲེལ་རྣམ་བཞིའི་སྙིང་པོ་ཅན་དུ་གྲུབ་ཅིང༌། ཡང་ཟུར་ཅོག་གྲྭ། མཚུར། གནས་ནང༌། ཡངས་ཅན། སྒོམ་གྲྭ། ཐེལ་གྲྭ་སོགས་གཞི་བྱེས་ཀྱི་དགེ་འདུན་སུམ་བརྒྱས་ལྷག་པའི་སྟོང་ཕྲག་ཙམ་ཆོག་ཚན་བརྒྱད་དུ་བསྡོམས་པའི་ཆོག་གྲྭ་ དང༌། རྗེ་མཆོག་སྤྲུལ་རིན་པོ་ཆེ་རྡོ་རྗེ་སློབ་དཔོན་དུ་བཞུགས་པའི་ཞབས་འབྲེང་ཡང་ཟུར་ཅོག་གྲྭའི་དགེ་འདུན་རྣམས་ཀྱིས་བགྱིས་པས་དཔལ་འཁོར་ལོ་སྡོམ་པའི་དཀྱིལ་འཁོར་གྱི་ཆོ་གའི་སྒོ་ནས་རབ་ཏུ་གནས་པའི་སྟ་གོན་དང༌། བཅོ་ལྔའི་ཉིན་དངོས་གཞི་གནང་བའི་རྗེས་དགའ་སྟོན་གྱི་ཚེ་གཙོ་བོར་སྒར་ཆེན་དཔོན་སློབ་དང༌། ཕྱོགས་ཐ་དད་པ་ནས་དད་སྟོབས་ཀྱིས་འདུས་པ་དུ་མས་འཕན་བླ་བྲེས་སྙན་དར། མཆོད་རྫས་བཟང་དགུ་ཕུལ། བཅུ་དྲུག་གི་སྔ་དྲོ་ལྷ་རྣམས་ཀྱི་མཆོད་པའི་མཚན་མ་མེ་ཏོག་གི་ཆར་འབབ་པ་དང་འདབ་ཆགས་ཡིད་དུ་འོང་བ་དག་མཁའ་ལ་བསྐོར་བ་བྱེད་པ་ཡང་འགའ་ཞིག་གིས་མཐོང་ཞིང༌། འཇང་རྒྱལ་བློན་ཏི་ཤྲི་དང་བཅས་པའི་སྙན་དར་འབུལ་རྒྱུ་སོགས་ཀྱང་འབྱོར་ཞིང་དགེ་མཚན་གྱི་སྣང་བ་དཀར་པོས་ཀུན་ཏུ་ཁྱབ་པར་གྱུར་ཏོ།། དེ་ནས་བཟོ་བོ་མགོ་ལུང་བ་དང་བཅས་པ་རྣམས་ལ་འདོད་དགུའི་དངོས་པོ་གྱ་ནོམ་པའི་ཡོན་དང་རྣམ་བཞག་སྩལ་ཞིང༌། མཆོད་པ་ནར་མའི་ཆ་རྐྱེན་བཟང་པོ་དང་བཅས་སྐུ་གདུང་གི་མཆོད་རྟེན་བླ་ན་མེད་པ་འཇིག་རྟེན་ལྷ་མི་ཡོངས་ཀྱི་མཆོད་པའི་གནས་དང་བསོད་ནམས་ཀྱི་ཞིང་མཆོག་དམ་པར་བཞུགས་ཤིང༌། དེ་ནས་རིམ་པས་ཇོ་སྟན་དགེ་སློང་དང་ཀོང་པོ་མཆོད་གནས་སོགས་དད་འདུས་འགའ་ཞིག་གིས་སྐུ་ཚབ་ཀྱི་སྐུ་འདྲ་རིན་པོ་ཆེ་གསེར་ཟངས་ལས་གྲུབ་པའང་བཞེངས་ནས་རྗེ་མཆོག་སྤྲུལ་རིན་པོ་ཆེ་ཉིད་ཀྱིས་རབ་ཏུ་གནས་པ་མཛད་དེ་བླ་མ་ལྷ་ཁང་དུ་བཞུགས་སུ་གསོལ། དེ་ལྟར་དཔལ་ཞྭ་དམར་ཅོད་པན་འཛིན་པ་ན་རིམ་ལྔ་པ་རྒྱལ་བ་དཀོན་མཆོག་འབངས་ཀྱི་རྣམ་པར་ཐར་པ་རྗེ་ཉིད་ཀྱིས་མཛད་པའི་སྐུ་ཚེའི་སྟོད་ཀྱི་རྣམ་ཐར་རྣམས་དང༌།

དགེ་བཤེས་དཔལ་གྲུབ་པས་མཛད་པ་དང༌། ཁོལ་བུ་བ་དཔའ་བོ་ཆོས་འབྱུང་ནས་འབྱུང་བ། ཉིད་རང་གིས་མངོན་དུ་མཐོང་བ་དང༌། ངག་སྒྲོས་དག་པ་ལས་ཐོས་པ་གུང་བསྒྲིགས། རྣམ་ཐར་ལ་བསྟོད་པ་མི་བསྐྱོད་ཞབས་ཀྱིས་སྩལ་བ་སོགས་ཀྱིས་ཟུར་བརྒྱན་ཏེ་མཛད་པ་ཡིན་གསུངས་པའི་རྒྱལ་ཚབ་གྲགས་པ་དོན་གྲུབ་པས་རྒྱས་བཀོད་གནང་བ་ལས། ཚིག་གི་ཕྲེང་ཚོགས་མང་པོ་དག་བསྡུས་ཏེ་སྐབས་དོན་གྱི་ཆ་ཤས་ཇི་སྙེད་པ་ཚང་མར་བགྱིས་ཏེ་སིལ་མར་བཀོད་པ་ལགས་སོ།། ༈¿¿གོ་ཤྲི་གྲགས་པ་དོན་གྲུབ་ནི། རུ་འཚོས་སྙེ་མོ་སྟོད་བྲ་སྐོར་དུ། གོ་འཇོ་ཁྲི་དཔོན་གྱི་གདུང་རིགས་ཡབ་ཚེ་དབང་ནོར་བུ་དང༌། ཡུམ་ལེགས་མཛེས་སྒྲོན་མའི་སྲས་སུ་མེ་ལུག་ལ་འཁྲུངས། གནས་བརྟན་རིན་རྒྱལ་བས་མཚན་དཔལ་ལྡན་ཆོས་སྐྱོང་རྒྱ་མཚོར་བཏགས། ཚེ་དབང་དང་རྒྱལ་བ་རྒྱ་མཚོའི་དབང་མཛད། མི་བསྐྱོད་ཞབས་ཀྱིས་དྲུང་པའི་སྤྲུལ་སྐུར་ངོས་འཛིན་པའི་བཀའ་ཤོག་དང༌། ཕྱག་མདུད་དམ་རྫས་སྨོན་ལམ་སོགས་གནང༌། རྒྱ་མ་པ་ཀུན་དགའ་ལེགས་ལྡན་ལས། རྫོགས་ཆེན་ཚེ་སྒྲུབ་སོགས་ཀྱི་དབང་ཞུས། ཚར་ཆེན་ལ་ཚེ་རྟ་ དང༌། གུར་གྱི་རྗེས་གནང་གསན། དགུང་ལོ་བརྒྱད་པར་རྒྱལ་བ་དཀོན་མཆོག་ཡན་ལག་བྲ་གོར་ཕེབས་སྐབས་མཇལ་ཞིང༌། ལྕགས་སྤྲེལ་མཆུ་ཟླར་ཡངས་ཅན་དུ་རྟེན་གནྡྷོ་ལའི་དྲུང་དུ་ཡོངས་རྫོགས་དགེ་བསྙེན་གྱི་སྡོམ་པ་གནང་ཞིང་དཔལ་ལྡན་གྲགས་པ་དོན་གྲུབ་ཁྱབ་བདག་ཆོས་ཀྱི་ཉི་མ་ཞེས་པའི་མཚན་བཏགས། སྨོན་འཇུག་བྱང་སེམས་དང༌། ཕག་མོ་དང་མ་མགོན་འཁོར་ལྔའི་རྗེས་གནང༌། ཕྱག་བཞི་པའི་དབང་བཞི་སོགས་སྩལ། མཚུར་ཕུར་ཕེབས། བེར་ནག་ཅན་གྱི་དབང་བཞི་ནོད། རྗེ་བདུན་པས་བཀྲ་ཤིས་རྣམ་རྒྱལ་ལ་གནང་བའི་དམར་སེར་གྱི་ཅོད་པན་གནང་ཏེ་གོ་ཤྲིའི་ཁྲིར་མངའ་གསོལ། ཡངས་ཅན་དུ་སྒྲུབ་ཐབས་རྒྱ་མཚོའི་རྗེས་གནང་མཛད། ཞྭ་དམར་ལྔ་པ་ཁམས་སུ་རྗེ་དགུ་པ་སྤྱན་འདྲེན་ལ་ཕེབས་པའི་ཞབས་ཕྱིར་ཐོན། སི་ཏུ་ཆོས་ཀྱི་གོ་ཆར་གྲུབ་བརྒྱའི་བྱིན་རླབས་དང་ཀརྨ་སྙན་བརྒྱུད་ཞུས།

ཀྲེ་ཤོད་ལྷུན་པོ་རྩེར་རྗེ་དབང་ཕྱུག་རྡོ་རྗེ་མཇལ། གོ་ཤྲིའི་ཆོས་དྲུག་ཆེན་མོའི་ལུང་དང༌། དུས་མཁྱེན་བཀའ་འབུམ། རྗེ་ཉིད་ཀྱིས་མཛད་པའི་ནག་རྒྱ་ཕག་གསུམ་གྱི་སྒྲུབ་སྐོར་ལུང་སྩལ། སྒྲོལ་དཀར་རྗེས་གནང་དང་ནང་དོན་ལྗགས་བཤད་གནང༌། ལྷ་མོ་ཕུག་དང༌། ར་སྟག་དང༌། ཞྭ་དམར་བཞི་པའི་འཁྲུངས་ས་རྣམས་མཇལ། དེར་རྡོ་ལ་ཞབས་རྗེས་བྱོན། དེ་ནས་འཛི་ཀར་ལྷ་མོ་དར་ཐང་དང༌། འཛམ་ཐང་དུ་ཕེབས། མི་བསྐྱོད་ཞབས་དང་དོན་ལྡན་ཞབས་ཀྱི་བཀའ་འབུམ་དུ་བཞུགས་པའི་དབང་ལུང་རྣམས་ཞུས། རྒྱལ་བ་སེངྒེ་དང་མཇལ། དར་རྩེ་མདོ་དང་རབ་སྒང་ཇོ་སྟན་སྡེ་ལྔའི་དགོན་གནས་དང་ཀམ་པོ་གནས་ནང་དུ་ཕེབས། མར་མེ་མཛད་མཇལ། འཇང་དང་སྤོ་འབོར་གྱི་མཇལ་མི་མང༌། རྗེ་དང་ལྷན་ཅིག་རྒྱུད་འབུམ་ལུང་ཞུས་པར། དགེ་སློང་གཞོན་ནུ་ཞིག་གིས་རང་བྱུང་བའི་བརྟག་གཉིས་འགྲེལ་པའི་གླེགས་བམ་བསྟན་བྱུང་བ་རྨིས་ཤིང༌། དེ་ཕྱིན་ཆད་རྩ་རྒྱུད་བརྟག་གཉིས་ཀྱི་ཚིག་དོན་ཀུན་མཁྱེན་པར་གྱུར། ཤར་ཕྱོགས་སྤུངས་རིར་ས་ཐམ་རྒྱལ་པོའི་ཕྲིན་ཡིག་འབྱོར། ཀཾ་པོ་གནས་ནང་བརྒྱུད་ལྷུན་པོ་རྩེར་ཕེབས། དེ་ནས་རྣམ་རྒྱལ་གླིང་དང་མཉན་དགོན། ཟུར་མང་དང་སྒམ་སྡེ་སོགས་བརྒྱུད་དེ་རི་བོ་ཆེར་ཕེབས། འབུམ་དང་ཉི་ཁྲིའི་ལུང༌། མཁའ་འགྲོ་སྙིང་ཐིག་གི་ལུང་རྣམས་གསན། ལྷ་ཁང་དང་སྐུ་འབུམ་སོགས་མཇལ། མཁའ་འགྲོ་འབུམ་དིལ་དུ་ཕག་མོ་ལྷ་ཁྲིད་ལུང༌། དྭགས་ལ་སྒམ་པོར་སྐུ་འདྲ་རིན་པོ་ཆེ་མཇལ། རང་བྱུང་པའི་བཀའ་འབུམ་ཚང་མའི་ལུང་གསན། ཙཱ་རི་མཚོ་དཀར་དུ་རྗེ་ཡི་ཁྲིད་གཉེར་མཛད། མི་བསྐྱོད་རྗེ་ཡི་དབུ་ཕར་འདུལ་མཛོད་ཀྱི་ཊཱི་ཀའི་ལུང་རྣམས་ཞུས། ཕྲག་ཏུ་དབྱར་གནས་མཛད་པའི་གནས་བརྟན་མཛད། རྩེ་སྒང་མཛོད་ནག་ཞལ་ཕྱེས་པ་དང༌། དགའ་ལྡན་མ་མོའི་མཛོད་ནག་ཞལ་ཕྱེས། བྲག་ཐང་དུ་རྗེ་བརྒྱད་པའི་བཀའ་འབུམ་ལུང་སྩལ། དྭགས་ཀོང་གི་འཁྲུག་པ་བསྡུམ། དེ་ནས་རྗེའི་ཞབས་འབྲེངས་སུ་ཁྲམ་སར་ཕེབས།

རྗེ་གཙུག་ལག་རྒྱ་མཚོར་མདོ་མང་གི་ལུང་གནང༌། རབ་བྱུང་དགེ་ཚུལ་གྱི་ལས་སློབ་མཛད། རྗེ་ཉིད་ཀུན་བཟང་ནགས་ཁྲོད་ཀྱི་སེང་ཁྲིར་ཕེབས་ནས་རེ་ཞིག་བཞུགས་སྟན་ཆགས། རྗེ་འདི་ཀརྨ་པ་དང་ལྷན་གཅིག་གཙང་དུ་ཕེབས། དོལ་དུ་མཁན་ཤཱཀྱ་ཆོས་རབ་ལས་གྲུབ་རྒྱལ་ཞི་བ་ལྷ་མང་སོགས་ཀྱི་དབང་གསན། ཤར་དུ་ཕེབས་དུས་གཟིངས་ཞི་བར་མཛད། ལྷུན་པོ་སྒང་དུ་ས་སྐྱོང་ཕུན་ཚོགས་ཀྱི་རྗེས་སྒྲུབ་ལ་ཕེབས། རྣམ་རྒྱལ་སྒང་དུ་དབྱར་གནས་མཛད། བྲ་སྐོར་དུ་ཕེབས། ཡབ་ཡུམ་དང་མཇལ། མཚུར་ཕུའི་འདུ་ཁང་གི་རབ་གནས་ཀྱི་གྲལ་དུ་ཕེབས། སྤུངས་རི་བ་འཇམ་དབྱངས་རྣམ་རྒྱལ་བསྙེན་རྫོགས་ཀྱི་ལས་སློབ་མཛད། གཙང་རོང་གི་འཁྲུག་པ་སྡུམ། མཚུར་ཕུར་དབུ་རྩེའི་རྡོ་རྗེའཆང་ལ་རབ་གནས་མདོ་ལུགས་མཛད་པའི་གྲལ་དུ་ཕེབས། རབ་གནས་མདོ་ལུགས་ཞེས་པ་རྟེན་རྣམས་སངས་རྒྱས་སྤྲུལ་སྐུར་བསྐྱེད་པ་ལ་ཟེར་བ་རེད། དགྲ་ནག་གི་སྒྲུབ་ཐབས་མཛད། མཆོད་གོང་བྱང་ཆུབ་ཆེན་མོའི་སྐུ་དང་བྱམས་ཁང་ལོགས་བྲིས་རབ་གནས་གྲལ་དུ་ཕེབས། ཇོ་བོའི་ལམ་སྒྲོན་གྱི་ཁྲིད་ཞུས། ཞྭ་དམར་ཐམས་ཅད་མཁྱེན་པ་གྲོ་བཞིན་གྱི་ཉེར་གཉིས་ལ་སྐུ་གཤེགས་པར་གདུང་མཆོད་འབུལ་བ་སོགས་བགྱིས། སྣེ་གདོང་རྩེར་ཐུགས་རྗེ་གླིང་པའི་རྗེས་སྒྲུབ་ལ་ཕེབས། མ་ཡུམ་ལ་ལམ་རིམ་ཁྲིད་བཏབ། འོན་རྒྱལ་བཟང་དུ་རབ་བྱུང་བསྙེན་རྫོགས་དང་ལམ་རིམ་ཁྲིད་སོགས་གནང༌། ཡར་རྒྱབ་དཔོན་ཆེན་གྱི་རྗེས་སྒྲུབ་ལ་ཕེབས། རྗེའི་དངུལ་གདུང་བཞེངས་པར་མཛད། 

རི་བོ་ཆེའི་སྐུ་སྐྱེ་གྲགས་པ་རྣམ་རྒྱལ་ལ་སྒྲུབ་ཐབས་རྒྱ་མཚོའི་རྗེས་གནང་སོགས་སྩལ། རྗེ་ཆོས་ཀྱི་དབང་ཕྱུག་ཡངས་ཅན་ཁྲིར་ཕེབས་པ་མཇལ། སྔགས་གྲྭ་བར་བརྟག་གཉིས་བཤད་པ་མཛད། གྲི་གུར་ཕེབས། ཐེག་ཆེན་ཆོས་རྗེའི་ཐུགས་དམ་རྟེན་བྱེ་རུའི་གཤེད་དམར་སྐུ་ཕུལ་བ་བཞེས། ཆོས་རྗེ་མཚོ་སྐྱེས་རྡོ་རྗེ་དང་མཇལ། ཟུར་མང་ཆོས་རྗེ་དང་ལྷོ་རོང་གོ་ཤྲཱིར་བློ་སྦྱོང་གི་ཁྲིད་མཛད། ཡངས་ཅན་དུ་ཕེབས། ཕྱག་ཆེན་རྒྱ་གཞུང་དཔེ་བུམ་གཉིས་ཀྱི་ལུང་སྩལ། སྟག་ལོའི་སྨོན་ལམ་སོགས་མཛད། མེ་སྟག་ནག་ཟླར་སྲས་མཁར་དུ་རྗེ་དགུ་པ་དང་ལྷན་ཅིག་ཏུ། རྒྱལ་བ་གར་གྱི་དབང་པོའི་དྲུང་ནས་རབ་བྱུང་དང་དགེ་ཚུལ་མཛད། གྲགས་པ་དོན་གྲུབ་ངག་གི་དབང་ཕྱུག་རྡོ་རྗེ་སྙིང་པོ་དགའ་བའི་ཕྲེང་བ་ཞེས་པའི་མཚན་གསོལ། སྤྱོད་ཕྱོགས་ཀྱི་བྱང་སྡོམ་ཞུས། སྔ་ཕྱིར་རྔོག་དཀྱིལ་བདུན་གྱི་དབང་དང་དྲི་མེད་འོད་ཀྱི་ལུང་གསན། ལྷ་མདོངས་ལོ་ཆེན་ལས་དཔག་བསམ་འཁྲི་ཤིང་གི་བཤད་ལུང་དང༌། རྗེ་ཞྭ་དམར་ཐམས་ཅད་གཟིགས་པའི་དྲུང་ནས་བསྙེན་རྫོགས་ཀྱི་སྡོམ་པ་ནོད་པར་མཛད། ཡངས་ཅན་དུ་ཕལ་ཆེན་དང་དཀོན་བརྩེགས་ཀྱི་ལུང་མཛད། རྗེ་གཙུག་ལག་ཕྲེང་བའི་གདུང་མཆོད་ལ་ལྷོ་བྲག་ཏུ་ཕེབས། རིན་སྤུངས་ངག་དབང་འཇིག་རྟེན་དབང་ཕྱུག་གིས་སྤྱན་དྲངས། ཙནྡན་ནགས་སྒྲོལ་དང༌། ངུར་སྨིག་སྒྲོལ་མ་མཇལ། ཡངས་ཅན་དུ་མདོ་མང་ལུང་དང༌། སྤྱོད་འཇུག་དང༌། མདོ་སྡེ་རྒྱན་གྱི་ཟིན་ཐུན་གནང༌། མཐའ་རྩར་ཕེབས། ཕག་གྲུའི་སྐུ་མཇལ། བསམ་ཡས་དང་འབྲི་ཁུང་ཐལ་དུ་ཕེབས། ཆོས་རྗེ་སྐུ་མཆོད་རྣམས་དང་ལྷན་ཅིག་ཏུ་ཆགས་ལུགས་རྡོར་ཕྲེང་གི་དབང་སྩལ། ར་སྒྲེང་དུ་ཇོ་བོ་འཇམ་པའི་རྡོ་རྗེ། གསེར་གླིང་པའི་རིང་སྲེལ་མཆོད་རྟེན། སྒྲོལ་མ་གཡུལ་རྒྱལ་མ་རྣམས་མཇལ། མཚུར་ཕུའི་གསེར་ཐོག་གསར་བཟོ་མཛད། ཞྭ་དམར་དྲུང་ནས་རྫོགས་ཆེན་རྡོ་རྗེ་ཟམ་པའི་ཁྲིད་སྩལ། ལྷ་མདོངས་ལོ་ཙཱ་ལས་སྒྲའི་རི་མོ་བསླབས།

ལྷོ་བྲག་ཏུུ་ཕེབས། ཀརྨ་པཀྴིའི་བཀའ་འབུམ་ཕལ་ཆེར་ལུང་དང༌། སྦྱོང་དཀྱིལ་དབང་དང༌། ཁྲོམ་སར་འདུལ་བའི་ལུང་ནོད། ཤངས་སུ་སྒྲོལ་མའི་བུམ་སྒྲུབ་མཛད་ཚེ་བུམ་ཆུ་ཁོལ་ཞིང་ཉེ་སྐོར་དུ་མེ་ཏོག་གི་ཚལ་སྐྱེས། ས་ཡོས་ལོར་མཚུར་ཕུར་རྗེ་དགུ་པ་བསྙེན་པར་རྫོགས་པའི་ལས་སློབ་མཛད། མཚུར་ཕུར་གོ་ཤྲཱིར་དབང་བསྐུར། སྣེ་གདོངས་གོང་མ་ཡབ་སྲས་དང༌། མཁན་བྱང་བཟང་པར་སྨིན་གྲོལ་གྱི་གདམས་པ་དུ་མ་སྩལ། སི་ཏུ་སྤྲུལ་པའི་སྐུ། སྤྲུལ་སྐུ་ཀརྨ་གྲགས་པ་རྣམ་རྒྱལ། ཕག་མོ་གདུང་བརྒྱུད། ཇོ་ནང་ཏཱ་ར་ནཱ་ཐ། བདག་པོ་སི་ཏུ་ཁུ་དབོན། བདག་པོ་བཀྲ་ཤིས་སྟོབས་རྒྱལ་སོགས་ལ་གང་ལ་གང་འཚམ་གྱི་ཆོས་ཀྱིས་ཚིམ་པར་མཛད། རི་བོ་ཆེ་པས་བསྐུལ་ནས། ལམ་སྒྲོན་གྱི་འགྲེལ་པ་དང་དགྱེས་རྡོར་བསྐྱེད་རིམ་རྣམ་བཤད་སོགས་མཛད། ཞོ་ཁར་མནལ་ལམ་དུ་གར་དབང་ལྔ་པས་བཀའ་གདམས་གླེགས་བམ་གྱི་ལུང་སྩལ་བ་རྨིས་པས། མདོ་སྡེ་ཀུན་གྱི་དོན་ཐམས་ཅད་ཐུགས་སུ་ཆུད། མཚུར་ཕུར་གཉིད་ཀྱི་འོད་གསལ་ངང་ནས་ར་སའི་གཙུག་ལག་ཁང་རྟེན་དང་བཅས་པ་གསལ་བར་གཟིགས། བསྐྱེད་ཚལ་ཚོགས་པ་དང༌། འཕགས་སྡེའི་ཚོགས་པར་བློ་སྦྱངས་སོགས་ཀྱི་ཁྲིད་དང༌། ཚེ་དབང་སོགས་སྩལ། ཞྭ་དམར་དྲུག་པའི་བསྙེན་རྫོགས་ཀྱི་ལས་སློབ་མཛད་ཅིང༌། རྒྱལ་བའི་བཀའ་འགྱུར་གྱི་ལུང་དང༌། བཀའ་བརྒྱུད་གོང་མའི་གསུང་འབུམ་རྣམས་ཀྱི་ལུང་དང༌། རྒྱུད་སྡེ་རབ་འབྱམས་ཀྱི་དབང་སོགས་བུམ་པ་གང་བྱོའི་ཚུལ་དུ་ཕུལ། ཕག་མོའི་གདུང་བརྒྱུད་སྲས་གསུམ་ལ། སྒྲུབ་ཐབས་རྒྱ་མཚོའི་རྗེས་གནང་ཕུལ། རྟེན་བཞེངས་རྣམས་ལ་རབ་གནས་མཛད། བ་ལེ་སངས་རྒྱས་དཔལ་བཟང་སོགས་ལ་རྡོར་ཕྲེང་ཆག་ལུགས་ཀྱི་དབང་བསྐུར་གནང༌། སྡེ་པ་གསང་བདག་གི་ཡར་འདྲེན་ལ་ཕེབས། ཐེལ་གྲྭ། སྒོམ་གྲྭ༌། གནས་ནང་རྣམས་སུ་དབང་ཆོས་མང་དུ་གནང༌། མ་ཡུམ་འདས་པར་འཕོ་འདེབས་སོགས་གནང༌། འཕྱོང་རྒྱས་སུ་མི་དབང་འདས་པའི་རྗེས་སྒྲུབ་ལ་ཕེབས། ལེགས་བཤད་གླིང་དུ་བཤེས་སྤྲིང་གསུངས།

སྙེ་ཐང་འོར་དུ་ཕེབས༌། རྟེན་རྣམས་མཇལ། མིའི་དབང་པོར་ཚེ་དབང་བརྒྱ་རྩ་སོགས་བསྐུར། བྱ་འདུལ་གྱི་གནས་ཟུལ་ཕུ་མཇལ། སི་ཏུ་ཆོས་ཀྱི་རྒྱལ་མཚན་ལ་ལམ་སྒྲོན་བཤད་པ་དང༌། རྔོག་དཀྱིལ་དབང༌། སྙན་ངག་གཞུང་བཤད་སོགས་མཛད། རིན་སྤུངས་པའི་རྗེས་སྒྲུབ་ལ་ཕེབས། སྲས་ནོར་བུ་བཟང་པོ་མ་སྲས་ཀྱི་དགོངས་པ་བསྐངས། ལྷ་སར་ཇོ་ཤཱཀ་རང་བྱོན་ལྔ་ལྡན་སོགས་མཇལ། དྭགས་པོར་ཕེབས། རྗེ་དགུ་པ་མཇལ། བཤད་སྒྲུབ་གླིང་དུ་ལམ་སྒྲོན་གྱི་ཁྲིད་མཛད། བསླབ་གཞི་གསལ་བྱེད་དང༌། བཤེས་སྤྲིང་སོགས་ཀྱི་བཤད་པ་གནང༌། གཙང་དུ་ཕེབས༌། ཏྲེ་ཧོ་སྤྲུལ་སྐུས་ཤངས་ལེན་མཛད། ཤང་རྣམ་གླིང་དུ་ཡོས་ལོའི་སྨོན་ལམ་གྲོལ་མཚམས་རྒྱལ་བའི་དབང་པོ་ཞི་དབྱིངས་སུ་གཟིམས། སྐུ་གདུང་མཚུར་ཕུར་སྤྱན་དྲངས་ཏེ་གདུང་མཆོད་ཕུལ། རྗེ་བཅུ་པ་སྤྱན་འདྲེན་ལ་གར་དབང་ཐམས་ཅད་མཁྱེན་པ་ཕེབས་སྐབས་རྗེ་འདི་གཞི་བཞུགས་མཛད། ལྕགས་ཕག་ལོར་སྔར་གྱི་སེང་ཁྲིར་མངའ་གསོལ་གྲུབ། དེ་ནས་གངས་དཀར་དུ་ཕེབས། དགུང་ལོ་རེ་བདུན་པ་གླང་ལོ་སྣྲོན་ཟླའི་ཉར། མཛོད་པ་ཀརྨ་དོན་དམ་པ་ལ་དེ་རིང་དཀོན་མཆོག་གི་མཆོད་པ་རྒྱ་ཆེན་པོ་ཤོམས། ཁོ་བོ་ཆོས་བཀྲས་སོགས་བར་སྲིད་ཀྱི་སེམས་ཅན་མང་པོའི་དོན་བྱེད་པ་ལ་འགྲོ་དགོས་གསུངས་ནས་སྐུ་ཆོས་དང་སྣམ་སྦྱར་ཉེ་སྐོར་འདིར་ཞོག་གསུངས། མཛོད་པས་དེ་ལྟ་ན་སྤྲུལ་སྐུ་འབྱོན་མིན་དང༌། འབྱོན་ན་ས་ཡུལ་གང་དུ་སོགས་ཞུས་པས༌། ད་རུང་ཞིང་འདིར་བསྟན་འགྲོའི་དོན་རྒྱ་ཆེར་བྱེད་དགོས་ཡོད་པས་སྐྱེ་ས་ཁྱེད་རང་ཚོས་ཚོལ་དང་བདེ་བ་རང་འོངས་གསུངས་ནས་ལོངས་སྐུར་བཞེངས་སོ། །སྐུ་གདུང་མཚུར་ཕུར་འོད་བཞུ་ཕུལ་ནས། རིང་བསྲེལ་རྣམས་དངུལ་གདུང་རིན་པོ་ཆེར་བཞུགས་སུ་གསོལ་ཞིང་རབ་ཏུ་གནས་པ་དང་མཆོད་པའི་སྤྲིན་གྱིས་མཆོད་པར་མཛད་པའོ།། 