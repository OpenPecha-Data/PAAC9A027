ཀརྨ་པ་སྐུ་ཕྲེང་བརྒྱད་པ་

མི་བསྐྱོད་རྡོ་རྗེའི་ལོ་རྒྱུས། ༄༅། །དཔལ་ཀརྨ་པ་ན་རིམ་བརྒྱད་པ་རྗེ་བཙུན་མི་བསྐྱོད་ཞབས་ཇི་ལྟར་བྱོན་པའི་ཚུལ་ནི། དེ་ཡང་སྔོན་ཚེ་རྗེ་བདུན་པའི་ཞབས་དེ་ཉིད་རྡོ་རྗེའི་ཏིང་ངེ་འཛིན་གཡོ་བ་མེད་པའི་ཡེ་ཤེས་ཆེན་པོའི་རང་སྣང་དག་པའི་ཞིང་རབ་འབྱམས་སུ་སངས་རྒྱས་ཐམས་ཅད་དང་རྒྱལ་བ་བྱམས་པས། ད་ལྟ་ཛམ་གླིང་ན་སངས་རྒྱས་ཤཱཀྱ་ཐུབ་པའི་བསྟན་པ་ལྔ་བརྒྱ་ཐ་མ་ལ་ཐུག་པས་སྐྱེ་བོ་ཐམས་ཅད་ངན་སོང་དུ་གཞོལ་བར་གྱུར་གྱི་དེ་ཐམས་ཅད་ཁྱོད་ཀྱིས་ལས་ཉོན་དེ་དག་ཁོ་ན་ལས་བརྩམ་སྟེ། གང་འདུལ་དུ་སྟོན་ཅིག་ཅེས་བསྐུལ་བ་ན། ཡིད་བཞིན་གྱི་སྙིང་པོའི་པདྨ་འདབ་མ་འབུམ་པ་ལ་སྐྱིལ་མོ་ཀྲུང་གིས་བཞུགས་ཏེ། ཁམས་སྣ་ཚོགས་པ་འདུལ་བའི་ཏིང་ངེ་འཛིན་ལ་སྙོམས་པར་ཞུགས་པ་ན་ཛམ་གླིང་གི་སེམས་ཅན་ཐམས་ཅད་ཀྱི་ཁམས་དང་དབང་པོ་དང་མོས་པ་ཐམས་ཅད་ཇི་ལྟ་བར་མཁྱེན་འདུལ་དཀའ་སླ་ཐམས་ཅད་ལའང་ཐུགས་མཉམ་པ་ཉིད་དུ་གྱུར་ཅིང༌། དེ་ཐམས་ཅད་གདུལ་བར་ནུས་པར་གཟིགས་པས་སངས་རྒྱས་ཐམས་ཅད་ལ་ཕྱི་ནང་གསང་བ་དེ་ཁོ་ན་ཉིད་ཀྱི་མཆོད་སྤྲིན་རྒྱ་ཆེར་སྤྲོས་ཏེ། འོད་ཟེར་མཐའ་ཡས་པས་སེམས་ཅད་ཐམས་ཅད་སྨིན་པར་མཛད་དེ། བཅོམ་ལྡན་དཔའ་བོ་ཁྱོད་ནི་སྔོན་སངས་རྒྱས།། དགའ་ལྡན་བཞུགས་ནས་ཛམ་གླིང་གཤེགས་འཚལ་ལྟས།། བདག་ལ་མ་རུངས་འདུལ་བའི་ལུང་མནོས་ཏེ།། བྱང་ཆུབ་སྤྱོད་པའི་མགོན་མཛད་ངོ་མཚར་ཏོ།། ཅེས་སོགས་སྨོན་ལམ་དང་དམ་བཅའ་ཆེན་པོ་མཛད་ནས་རྡོ་རྗེའི་མཛད་པ་བཅུ་གཉིས་ཇི་ལྟར་མཛད་པ་ལ་སོགས་པ་རྣམས་ནི་སྐལ་པ་མཆོག་གི་སྤྱོད་ཡུལ་ཏེ། རྣམ་ཐར་བདག་ཚུལ་བཅུ་གཉིས་པ་ལས་ཅུང་ཟད་གསུངས་པ་དེ་སྐད་ཀྱང་རྒྱ་མཚོ་ལས་ཆུ་ཐིགས་ཙམ་སྩལ་བར་ཟད་དེ་བསམ་གྱིས་མི་ཁྱབ་པའི་གནས་དམ་པའོ།། ཐུན་མོང་གདུལ་བྱའི་སྣང་བ་དང་བསྟུན་ན། རྗེ་ཆོས་གྲགས་རྒྱ་མཚོས། བདག་ནི་སྐྱེ་བ་མེད་ལ་སྐྱེ་ཚུལ་སྟོན།། གནས་པ་མེད་ལ་གནས་ཚུལ་སྟོན།། འཆི་བ་མེད་ཀྱང་འཆི་ཚུལ་སྟོན།།

ཞེས་སོགས་དང༌། སྐུ་སྐྱེ་བ་ཕྱི་མའི་འཁྲུངས་ཡུལ་ཡབ་ཡུམ་སོགས་གསལ་བར་གསུངས་པ་དེ་ལྟར་སྐུ་བལྟམས་པའི་གནས་ནི་དཔལ་ཀརྨའི་གདན་ས་ཆེན་པོ་དང་ཉེ་བ་ངོམ་ཆུ་རྒྱུད། དེ་ལས་གཡས་ལུང་ཀར་ཏི་ཕུག །དེའི་བྱེ་བྲག་ས་ཏམ་གྱི་གྲོང་དུ་སྐྱེ་བོ་ཕལ་པ་ལྟར་སྣང་བའི་ཡབ་ཡུམ་ལ་བལྟམས་པར་མཛད་དོ།། དེ་ཡང་རྗེ་ཉིད་ཀྱི་ཞལ་ནས་ཁོ་བོ་ལ་ཕྱི་ནང་གསང་བའི་ཕ་མ་ཡོད་དེ། ལོངས་སྤྱོད་རྫོགས་སྐུའི་ཞིང་དུ་སངས་རྒྱས་ཐམས་ཅད་ཀྱི་ཡེ་ཤེས་ཀྱི་ངོ་བོ་ཧྲཱིཿཡིག་གི་རྣམ་པས་གསང་བའི་ཡབ་ཆོས་རྗེ་འཇིག་རྟེན་དབང་ཕྱུག་འཁོར་ལོ་སྡོམ་པར་བཞེངས་པའི་ཞལ་ནས་ཞུགས་ཏེ་ཡུམ་རྡོ་རྗེ་རྣལ་འབྱོར་མ་ཨ་སྒྲོན་གྱི་ལྷུམས་སུ་ཞུགས་པ་སྟེ། འདི་གཉིས་ས་བཅུའི་བྱང་སེམས་ཡིན་ལ་རྣམ་པ་གཡོ་སྒྱུའི་མཛད་པ་ལྟར་སྣང་བས་ཁོ་བོའང་མི་གཞི་ངན་པ་ལྟར་སྣང་བ་ཡིན། དེ་ནས་ལོངས་སྐུ་ཧེ་རུ་ཀའི་རྣམ་པས་བལྟམས་ཏེ་སྔར་ས་ཧོར་གྱིས་བོད་ཆོལ་ཁ་གསུམ་བཟུང་དུས་ཀྱི་དམག་དཔོན་ཆེན་པོ་དགུ་པའི་རྒྱུད་ལས་སྐྱེས་པ་གསེར་བྱ་བྲལ་བྱམས་པ་བཤེས་གཉེན་གྱི་ཞལ་ནས་ཞུགས་ཤིང་འཁྲུངས་པའི་ཆུ་མིག་དང་ཤུག་ཕུང་གི་བདག་མོ་ཀླུ་མོ་ད་ར་གསལ་སྒྲོན་གྱི་ལྷུམས་སུ་བབས་ཏེ། དེའི་རྟེན་འབྲེལ་གྱིས་ངག་ཅུང་ཟད་མི་བདེ་བ་དང་སྤུན་ཟླ་རྣམས་ཤེས་པ་མི་གསལ་བ་ཡིན། ནང་གི་ཕ་མ་འདི་དག་ནི་སྔགས་ཀྱི་སྦྱོར་ལམ་པ་ཡུལ་ཉེར་བཞི་ཐམས་ཅད་དུ་དངོས་སུ་ཚོགས་འཁོར་ལ་དབང་བ་ཡིན། དེ་ལྟར་གསང་བ་དང་ནང་གི་ལྷུམས་སུ་རྡོ་རྗེ་ཐེག་པའི་ནང་གི་དབང་བསྐུར་ཐམས་ཅད་ཡོངས་སུ་རྫོགས་ཏེ་དག་པ་ལ་སྤྲུལ་སྐུའི་རྣམ་པས་ནང་གི་ཡུམ་གྱི་ལྷུམས་ནས་བལྟམས་ཏེ་ཕྱིའི་ཡབ་ཨ་བྱམས་དང་ཡུམ་སྡོང་མཁའ་སྤྱོད་པའི་དབོན་མོ་སྡོང་བཟའ་བླ་མ་སྒྲོན་གྱི་ལྷུམས་སུ་ཞུགས་པ་ཡིན། ཕྱིའི་ཡབ་ཡུམ་འདི་གཉིས་ཀྱང་སྔགས་ཀྱི་ཚོགས་ལམ་ཆེན་པོ་པ་རྨི་ལམ་དུ་ཡུལ་ཉེར་བཞི་རྣམས་བགྲོད་པ་ཡིན་ནོ་ཞེས་རྗེ་དཔའ་བོ་ལ་དངོས་སུ་བཀའ་སྩལ་ཏོ།།

དེ་ཡང་མེ་ཡོས་ཧོར་ཟླ་གཉིས་པའི་ཚེས་བཅུའི་སྲོད་ལ་འོད་ཀྱི་གོང་བུ་འོད་ཟེར་འཕྲོ་བ་ཞིག་ཁང་ཐོག་ཏུ་བབས་ནས་སྐར་ཁུང་ནས་སིལ་སྒྲ་དང་བཅས་པས་ནང་དུ་སོང་ནས་ནང་ཐམས་ཅད་ཉི་མ་ཤར་བ་ལྟར་གསལ་བ་ཞིག་བྱུང་ཚེ་ལྷུམས་སུ་ཞུགས་ཏེ། དེའི་ནུབ་ཡུམ་གྱི་མནལ་ལམ་དུ་ཐང་ཆེན་པོ་མེ་ཏོག་གིས་གང་བའི་དབུས་ན་གུར་ཆེན་པོ་ཤིན་ཏུ་ལེགས་པ་སྐུ་གསུང་ཐུགས་རྟེན་ངོ་མཚར་བས་གང་བ་དུང་གི་མཆོད་རྟེན་ཁ་བ་ལྟར་འབབ་པ་གཅིག་ཏུ་སོན་ནས་རུས་པའི་རྒྱན་དྲུག་དང་བཅས་ཏེ་གར་བྱེད་ཅིང་འདུག་པའི་རྒྱབ་རི་འཇའ་གུར་དང་ན་བུན་གཡུའི་མདོག་གིས་གཏིབས་པ་ཁྱེའུ་བུ་མོ་བལྟར་མི་ངོམས་པ་ནོར་བུའི་རྒྱན་ཅན་མཆོད་པ་སྣ་ཚོགས་འཛིན་པས་ཕྱི་ནས་བསྐོར་བ་དང༌། གླུ་གར་གྱིས་མཆོད་པ་མཐོང་ཞིང་དེའི་ཚེ་མཆོད་གྲལ་ནས་གསེར་གྱི་རྡོ་རྗེ་འོད་འབར་བ་ཞིག་བླངས། བུད་མེད་རལ་པ་ཁམ་ཤ་རེ་བ་ཞིག་གིས་དུང་ཆེན་པོ་གཅིག་འབུད་ཅིང་འདུག་པའི་དུང་བླངས་ནས་བུས་པས་སྐད་ཆེར་བྱུང་ཚེ་ཁྲི་ཐོག་ན་བླ་མ་ཞིག་འདུག་པ་ན་རེ། དུང་སྐད་དེ་རྒྱ་དབུས་ཐམས་ཅད་དུ་ཐོས་ནས་ཐལ་ཟེར། ཕྱི་རོལ་ཐམས་ཅད་ཁྲོམ་གྱིས་གང་འདུག་པ་ལ་ཡབ་ཀྱིས་མ་ཎི་ལག་བསྐོར་ཆེན་པོ་གཅིག་ཐོགས་ནས་ཐམས་ཅད་ལ་མ་ཎི་བསྐུལ་ཞིང་འདུག །བླ་མ་དེས་དུང་གི་མཆོད་རྟེན་གྱིས་མདོ་འཛིན་བྱས་པའི་ཕྲེང་བ་ཞིག་ཡུམ་རང་ལ་གཏད་ནས་འདི་ལ་མ་ཎི་སྒྲོངས་ཟེར་ཏེ། འདྲེན་བདོ་བ་ལ་མནལ་སད་ཚེ། ལུས་བདེ་ཉམས་དང་བཅས་པའི་སྔར་ལས་ལྗིད་ཙམ་ཞིག་ཏུ་འདུག །དེ་ལ་སོགས་པ་ཡབ་ཡུམ་དང་ཡུལ་སྡེ་བཅས་ལ་ངོ་མཚར་བའི་ལྟས་དང་རྨི་ལམ་དཔག་མེད་བྱུང་འདུག་པ་བྲིར་མ་ལོངས་ཤིང༌། འཕགས་ཆེན་རྣམས་ལྷུམས་ཞུགས་དང༌། བལྟམས་པ་སོགས་ཀྱི་ཚེ། ངོ་མཚར་བའི་ལྟས་བཟང་ཡོང་བ་ཆོས་ཉིད་ཡིན་པའི་ཕྱིར་རོ། །དེ་ལྟར་ལྷུམས་སུ་ཟླ་བ་བརྒྱད་ལྷག་པར་བཞུགས་ཏེ་ལྐོག་གྱུར་གྱི་གདུལ་བྱ་མཐའ་ཡས་པའི་དོན་མཛད་དེ། ཧོར་ཟླ་བཅུ་གཅིག་པའི་ཡར་ཚེས་བཞིའི་སྔ་དྲོར་ཡུམ་ལ་གནོད་པ་མེད་པར་བལྟམས་ཏེ་དྲི་བཟང་གི་ངད་ཆེན་པོ་བྱུང་བ་ན་སྤྱན་ཧྲིག་ཧྲིག་མཛད་ནས་ཀརྨ་པའོ་ཞེས་པ་ཙམ་གསུངས།

དེའི་ཚེ་ཁང་ཐོག་ཏུ་འཇའི་ཀ་བ་ཟུག །མེ་ཏོག་གི་ཆར་བབ་ཅིང་ཡུམ་ལ་ཞག་མང་པོར་དྲི་བཟང་གི་ངད་བྲོ་བ་བྱུང༌། དེའི་ཚེ་ལྷ་ཐམས་ཅད་ཀྱིས་སྙན་པ་བསྒྲགས་པས་སྐྱེ་བོའི་ཚོགས་མང་པོ་རང་བཞིན་གྱིས་འདུས་ཤིང་ངོམ་དུ་ཀརྨ་པའི་སྐུ་སྐྱེ་འཁྲུངས་ཞེས་སྙན་པ་ཕྱོགས་ཐམས་ཅད་དུ་ཁྱབ། ཀརྨ་སི་ཏུ་པ་རྒྱལ་སྲས་བཀྲ་ཤིས་དཔལ་འབྱོར་ཕྱོགས་དེར་ཕེབས་པ་ན། ཟླ་བ་དེའི་ཚེས་བཅུ་གསུམ་ལ་ཡབ་ཨ་བྱམས་མཇལ་དུ་བྱོན་པ་ནས་ངད་ལ་བྱིས་པ་ངོ་མཚར་ཆེ་བ་ཞིག་ཡོད་ཞུས་པས། སྔར་རྗེ་ཆོས་གྲགས་རྒྱ་མཚོས་མ་འོངས་སྤྲུལ་སྐུ་ལུང་བསྟན་གྱི་ཤོག་དྲིལ་སི་ཏུ་པ་དང༌། རྒྱལ་ཚབ་པ་སོ་སོར་གཏོད་གསུངས་པའི་ཞལ་བྱང་ཡོད་པ་རྟེན་སྒམ་དུ་བཞུགས་པར་ཞིབ་གཟིགས་མཛད་ནས་ཁྱེད་ཡབ་ཡུམ་ལ་མིང་ཅི། ཁང་པའི་ལྟག་འོག་ཏུ་ཤུག་ཕུང་དང༌། ཆུ་མིག་སྒོ་ཤར་དུ་བསྟན་པ་རྣམས་ཨེ་ཡོད་གསུངས། ཡོད་ཚུལ་ཞུས་པས་ཡབ་བྱམས་པ། ཡུམ་བླ་མ་མཚོ་ཟེར་བ་ཅུང་མ་མཐུན། འོན་ཀྱང་ཨ་བྱམས་དང༌། བླ་མ་སྒྲོན་ཞེས་ཕྱོགས་མཐུན་ཙམ་ཡིན་པ་འདྲ། སྐུ་ཚེའི་རྟེན་འབྲེལ་དུ་ཟླ་བ་གསུམ་པའི་བར་གསང་ལ་ཉ་ར་དམ་པོར་གྱིས་གསུངས་ནས། རྟེན་བསྡུས་རིལ་བུ་བདུན། རས་ཀྱི་བག་ལེ་ཁ་གང༌། ཇ་དང་མར། གུ་གུལ་དཀར་ནག་འདྲེས་པ་ཕུལ་གང་ཙམ་བསྐུར་ནས། འདི་ཀརྨ་སི་ཏུ་པས་ན་བཟའ་དང་ཇ་འདྲེན་ཡིན་ཞུས། སྤོས་འདིས་བདུག་པ་གྱིས། རྟེན་བསྡུས་རིལ་བུ་འདི་རྣམས་དྲོངས་དང༌། སྤྲུལ་སྐུ་ཡིན་ན་ཅི་ཡང་མི་ཡོང༌། མིན་ན་ནང་པར་ནས་རྟགས་གཅིག་སྟོན་པ་ཡིན། དེའི་ཚེ་མང་ན་ཚིག་བཞི་ཉུང་ན་གསུམ་གསུངས་པ་ཡིན། དེ་བྱུང་ན་ཁྱོད་འདིར་ཤོག་གསུངས། ཡབ་ཀྱིས་དེ་རྣམས་བྱས་པ་ན་ཇ་འདྲེན་ཡང་བག་འཕྱིས་ཙམ། ཨེ་མ་ཧོ། ང་ལ་ཐེ་ཚོམ་མ་བྱེད་དང༌། །ང་ནི་ཀརྨ་པ་ཞེས་བྱ། །གཞན་འགའ་ཡང་གསུངས་པ་མ་ཟིན། །ཇ་སྐོལ་ཞིང་ཡོད་ཚེ་སྤྲུལ་སྐུ་བལྟམས་ནས་ཞག་བཅུ་གསུམ་ལོན་པ་དེ་བཞེངས་ནས་གར་མཛད། །ངོམ་སྟོད་ཀྱི་སྡོང་ལྷ་རྒོད་གྱི་བུ་མོ་དཔོན་གཡོག་གཉིས་ཀྱིས་མཇལ་ཉིན་འཇའ་དང་མེ་ཏོག་གི་ཆར་བྱུང༌།

ཐམས་ཅད་མཁྱེན་པ་གོང་མ་དངོས་དང་མཇལ་བའི་དད་པ་སྐྱེས། སྐུ་འཁྲུངས་ནས་ཞག་བཅོ་ལྔ་ན་ཤེལ་ཁྱམ་དཔོན་ཉ་སྐྱབས་ཀྱིས། ངའི་ཕས་དྲུང་གོང་མ་སྐུ་ཆུང་དུས་ན་བཟའ་ཞིག་ཕུལ། ད་རེས་ངས་ཀྱང་སྐུ་དྲུང་དུ་ན་བཟའ་ཞིག་འབུལ་ཞེས་ཕུལ་བས་ལེགས་སོ་གསུངས། ཟླ་བ་གཅིག་ན་སྒོམ་ཆེན་གསེར་ཕུ་བས་མཇལ་ཏེ་ཁྲོམ་མང་པོ་ཡོད་སར་ཇ་ཞུས་དང༌། ཚོགས་འཁོར་བྱས། ཕྱག་ཏུ་ཁོང་གི་ཌཱ་དྲིལ་ཕུལ་བས་དགྱེས་ཏེ་འཁྲོལ་ཞིང་ཐམས་ཅད་ལ་ཕྱག་དབང་མཛད། ཁྱེད་ཀརྨ་པ་ཡིན་ན་རྩེ་ལྷ་སྒང་དུ་ང་ལ་ཆོས་གནང་བ་དེ་གང་ཡིན་ཞུས་པས། ཕྱག་རྒྱ་ཆེན་པོ་དང༌། ནཱ་རོ་ཆོས་དྲུག་ཡིན་གསུང་པ་དང༌། དྲུང་སི་ཏུ་པས་སྤྲུལ་སྐུ་བརྟག་པར་ཡོན་བདག་མཚོ་སྐྱིས་བཏང་ཚེ་ཡིག་དྲུག་ལན་མང་པོ་གསུངས་དབུ་དུམ་པ་གསེར་ཇིས་མཇལ་བས་སྐུ་ལ་དྲི་བཟང་གི་ངད་རྒྱུན་དུ་ལྡང་བ་ལ་སོགས་པ་མཚན་བཟང་གི་སྙན་པ་རི་བོ་ཆེར་བསྒྲགས་ཤིང༌། ཐམས་ཅད་ཀྱིས་ཀརྨ་པའི་སྤྲུལ་སྐུ་ཡིན་པར་ཡིད་ཆེས་ནས་སྙན་པས་ཕྱོགས་ཀུན་ཁྱབ། ཨ་ཁུ་ཨ་ཐར་གྱིས་འདི་ཀརྨ་པ་ཡིན་ན་འདིས་མི་གནོད་ཟེར་ནས་སྨན་ཆེན་ཞུན་མར་དང་སྦྱར་ནས་དྲོངས་པས། ཅུང་ཟད་ཀྱང་མ་གནོད། བྱིས་པ་ལེགས་སོ་བྱ་བའི་བུ་ཚ་དེས་ལྡག་ལིའི་བུ་ཀརྨ་པ་ཡིན་ན་ཅིར་ཐལ་ཡང་བྱིན་རླབས་ཞུ་རི་ཞེས་ཁ་ངན་མང་དུ་བྱས་ནས་ཡབ་དང་སྔོན་ཁ་གལ་བྱས་པར་ཁྲོམ་ལ་ཕྱག་དབང་གནང་སྐབས་དེར་མ་གནང་པས་ཁོ་རང་ཡང་དད། ཡུམ་གྱིས་བལ་འཁལ་བའི་འཕང་ནས་འཛིན་ཏེ། འཁལ་མ་བཅུག་པས། ཁྱོད་ད་ལོ་མི་ཁ་རྒྱང་གྲགས་ཟེར་ནས་འགྲམ་པར་ཐལ་ལྕག་རྒྱབ་པས། ཨ་མ་རང་དལ་པོར་སྡོད་མ་ཎི་ཐོན། བལ་འཁེལ་མི་དགོས། ང་ལ་བདག་པོ་གཅིག་མྱུར་དུ་ཡོང་བ་ཡོད་གསུངས་བཞིན་རི་བོ་ཆེ་བ་དང༌། ལྷོ་རོང་པའི་སྤྱན་འདྲེན་པ་སླེབས་ལྟར། ཟླ་ངོ་བདུན་བཞེས་པ་ན་རི་བོ་ཆེར་ཕེབས། ཆོས་རྗེས་འཇིག་རྟེན་དབང་ཕྱུག་གིས་བསྙེན་བཀུར་ཆེར་ཞུས། ངོས་འཛིན་མང་པོ་མཛད། དེ་ནས་བཟུང་སྟེ་ལ་ལར་བསླབ་སྟོན་གནང་བ་དང༌།

ལ་ལར་མངོན་མཁྱེན་མཛད་པ། ལ་ལར་ཡིག་དྲུག་གི་དགེ་བསྐུལ་མཛད་པ་ལ་སོགས་པས་སྐྱ་སེར་ཐམས་ཅད་དད་པ་ཐུན་མོང་མ་ཡིན་པ་སྐྱེས། ཁམས་ཕྱོགས་ཀྱི་ཡུལ་མི་ཐམས་ཅད་ནས་རྒྱལ་བ་ཀརྨ་པའི་སྤྲུལ་སྐུ་ཡིན་ལ་ཡིན་བཞིན་པར་ཐག་བཅད། ཆོས་རྗེ་ཡང་ཐུགས་བླ་ལྷག་ཏུ་ཆེས་ནས། ཆིབས་པ་སྐུ་ཆས་སོགས་རྫོངས་འབུལ་བཅས་ལྷོ་རོང་རྫོང་དུ་སྤྱན་དྲངས་ལྟར་ཕེབས། དོན་ལྡན་ཞབས་ཀྱི་དབུ་ཞྭ་ངོས་འཛིན་མཛད། སྐབས་དེར་རྒྱལ་ཚབ་པས་སྤྲུལ་སྐུ་ངོམ་དུ་འཁྲུངས་པའི་སྐད་གསན་འཕྲལ་རྟེན་འབྲེལ་འགྲིགས། འོནཀྱང་བླ་མ་ཨ་མདོ་བ་རྒོད་རླབས་ཅན་ཞིག་གིས་ཁོ་རང་ཚང་དུ་བུ་ཞིག་བྱུང་བ་ཟུར་མང་དྲུང་པའི་སྐུ་སྐྱེ་ཡིན་པས་དེ་ལྟར་ཡིན་ཚུལ་གསུངས་པ་དང༌། ཕ་ལ་རྨི་ལམ་དང་ལྟས་བཟང་པོ་བྱུང་བར་བརྟེན། བུ་ལ་བསླབ་སྦྱངས་མང་དུ་བྱས་ནས་ཐམས་ཅད་མཁྱེན་པའི་སྤྲུལ་སྐུར་བསྒྲགས་ཏེ་བྲག་གསུམ་ན་བཞུགས། སྒར་པ་ཕལ་ཆེར་ཡང་དཻར་འདུས་པ་ལ་ལོངས་སྤྱོད་ཀྱིས་མགུ་བར་བྱས། བླ་མ་རིན་པོ་ཆེ་སྐྱ་སེ་སྒར་དུ་གདན་དྲངས་ཏེ་སྐུ་སྐྱེ་ངོས་འཛིན་མཛད་པར་ཞུས་པ་བླ་མ་ཉིད་སྐུ་གཤེགས། དེའི་ཚེ་སྒར་པས་ཕྱོགས་ལྷུང་གིས་དཀྲུགས་རྐྱེན་གྱིས། རྒྱལ་ཚབ་པ་སྔོན་གྱི་ལུང་བསྟན་སོགས་ཀྱིས་སྤྲུལ་སྐུ་ཉིད་ལ་འཆུགས་མེད་ཀྱི་ཐུགས་ངེས་ཤེས་ཡོད་རུང་རེ་ཞིག་སྒར་པ་མི་མང་གི་ཁ་ངོ་ཅུང་ཟད་གཟིགས་དགོས་ཀྱིས་བྲག་གསུམ་དུ་ཕེབས་ནས། ཨ་མདོ་བའི་སྲས་དང་མཇལ་བར་དར་སྣ་ཚུར་སློག་པ་སོགས་རྟེན་འབྲེལ་མ་འགྲིགས་ཤིང༌། ཨ་མདོའི་སྲས་རེ་ཞིག་རྩེ་ལྷ་སྒང་དུ་སྐུ་མཚམས་ལ་བཞག མཆོག་སྤྲུལ་ལྷོ་རོང་རྫོང་དུ་ཕེབས་སྔོན་དབུ་ཞྭ་དང་ལས་ཞྭ་གཞན་མ་ཞིག་ལ་ངོས་འཛིན་ཇི་བཞིན་མཛད། དྲུང་གོང་མའི་ལྕམ་སྲིང་ཞིག་ཡོད་པར་ཨ་ཅེས་གསུངས། དེ་སོགས་ངོས་འཛིན་མང་པོ་གནང༌། ཀི་ནོག་བླ་མ་བསོད་རིན་པས་ཁྱེད་ཀརྨ་པ་ཡིན་ན་ང་ལ་གསུང་ཞིག་བྱོན་ཞུས་པས། ང་ལན་རེ་པདྨ་འབྱུང་གནས་ཡིན། ལན་རེ་ས་ར་ཧ་པ་ཡིན།

སོགས་གསུངས་དགུང་ལོ་ལྔ་པ་ལ་ཨ་མདོ་བུ་ཟུར་མང་སྐུ་སྐྱེ་ཡིན་ང་ཡི་གྲྭ་པ་ཡིན་གསུངས། རྗེ་མོ་ཞིག་གིས་བསྔོ་ཞུས་ཕུལ་བས་བསྔོ་བ་མ་གནང་པས། དེས་སྔར་ཀརྨ་པ་ཡིན་ན་གོག་མི་ཡོང་ཞུས་པ་ཡིན་འདུག ཡུམ་ལྷ་མོ་སྐྱིད་ཅེས་དབོན་མོའོ་ཡུམ་ངོས་འཛིན་དང༌། རྐང་པ་འཐེང་ཚུལ་མཛད། རྒྱ་སྟོན་བྱ་བྲལ་བས་མཇལ། མཆོད་བཤམ་གྱི་སྟེང་གི་ནམ་མཁར་ཨོ་རྒྱན་ཆེན་པོ་ཞལ་གཟིགས། སྒར་ནས་བླ་མ་ཡང་རི་བ་སོགས་སྤྱན་འདྲེན་ལ་འབྱོར། དེ་ནས་སྤྲུལ་པའི་སྐུའི་ཞབས་ཕྱིར་ལྷོ་རོང་གོ་ཤྲཱི། རི་བོ་ཆེའི་མི་སྣ་རྣམས་འབྱོན་པའི་སྔ་འཕར་བཏང་ནས། ནམ་ཟླ་དགུན་ཡིན་ཡང་འབྲུག་དང་ཁུ་བྱུག་ལན་གསུམ་གསུམ་དུ་གྲགས། སྒར་དཔོན་རྣམས་སྤྲུལ་སྐུ་གཉིས་ངེས་པ་མ་འདྲོངས་ཀྱི་བར་དུ་ཕྱག་མི་འཚལ་བའི་ཁྲིམས་བྱས་ཀྱང༌། དབང་མེད་དུ་སྣང་བ་འགྱུར་བས་ཕྱག་དང་མཇལ་དར་ཕུལ་ཐམས་ཅད་མཆི་མ་དང་བཅས་སྨོན་ལམ་འདེབས་པར་གྱུར། སྒར་དུ་ཕེབས་ཐོག་སྙེ་བོ་གུ་ཤྲི་སོགས་ངོས་འཛིན་མང་པོ་གནང༌། དེ་ནས་ཨ་མདོ་བུ་དང་ངོས་འཛིན་བསྡུར་བས་ཨ་མདོ་བུས་གསེར་སྐུ་གཅིག་དང་ཐང་ཀ་གཅིག་བཟུང་བས་དེ་ཕྱོགས་པས་རྟ་རྒྱུག་པ་སོགས་བྱས་པ་ན། རྒྱལ་ཚབ་པར་བུད་མེད་དཀར་མོ་ཞིག་གིས་དུང་ཆེན་པོ་ཞིག་ཁྱེར་བྱུང་བར་ངས་དུང་འདི་ཕྱོགས་ཐམས་ཅད་དུ་བསྒྲགས་ཀྱང་ཁྱོད་ཀྱིས་ཚག་བྱེད་མ་ཉན་ཟེར། བུད་མེད་དམར་མོ་ཞིག་གིས་ཁྱོད་རྫུན་མའི་ངག་ལ་ཉན་པ་ཞིག་ཟེར་བ་རྣམས་གཟིགས་པ་དང༌། ལུང་པ་དེ་རྣམས་ལྷོ་རོང་པ་དང༌། རྒྱ་སྟོན་པའི་མངའ་ཞབས་ཡིན་པས། སྤྲུལ་སྐུ་ཡིན་ངེས་ཁྲི་ཐོག་ཏུ་མི་འདོན་ན་ནུབ་ཕྱོགས་པ་འཁོར་བཅས་མེད་པར་བྱེད་ཟེར་ནས་དམག་སོགས་ལ་ཞུགས། དེས་སྒར་པ་རྣམས་སྐྲག་ནས་རྒྱལ་ཚབ་པས་གང་གནང་བ་དེ་ག་ཡིན་ཞུས་པ་ལ་བརྟེན། སྤྲུལ་སྐུ་རིན་པོ་ཆེ་བྱ་ལོ་ཧོར་ཟླ་གཉིས་པའི་ཚེས་བཅུ་བཞིའི་ཉིན་རྒྱལ་ཕུར་གྱི་འགྲུབ་སྦྱོར་ལ་སྒར་ཐོག་ཏུ་སེང་གེའི་ཁྲི་ཆེན་པོར་ཕེབས་ཏེ་བཀྲ་ཤིས་ཀྱི་མངའ་གསོལ་བ་མཛད།

སྒར་པ་ཐམས་ཅད་ཀྱང་ཐུན་མོང་མ་ཡིན་པའི་དད་པ་སྐྱེས་ཏེ། སྔར་ངེད་རང་ཚོ་དེ་འདྲར་འཁྲུལ་པ་ཅི་བྱུང་ངམ་ཞེས་གླེང༌། སྐབས་འདི་ཡན་ཆད་ལུང་བསྟན་གྱི་ཚན་པ་དང༌། ཞྭ་དམར་བཞི་པ། མཉན་པ་གྲུབ་ཆེན། རྒྱལ་ཚབ་རིན་པོ་ཆེ་སོགས་ཀྱིས་གསུངས་བརྟག་ལ་མ་བརྟེན་པར་ལོག་པ་ཁོ་ནའི་དབང་དུ་སོང་ཚུལ་རྗེ་དཔའ་བོས་གསུང་པར་འདིར་བྲི་བར་མ་ལང་ངོ༌།། དེ་ལ་དགུང་ལོ་ལྔ་པ་དང་དྲུག་པའི་སྐབས་སུ་རྒྱལ་ཚབ་སོགས་རྣམས་ཀྱིས་སྤྲུལ་སྐུ་བརྟག་པར། ང་ནི་ཀརྨ་པ་ཡིན། ང་ནི་ས་ར་ཧ་པ་ཡིན། ཁོ་ནི་ཟུར་མང་སྤྲུལ་སྐུ་སྟེ། ངའི་སློབ་མ་ཡིན་གསུངས་པ་དང༌། ཡང་བརྟག་པར། འོ་ན་རྩེ་ལྷ་སྒང་ན་འདས་པ་དེ་ཡིན་ནམ། རྩར་གཤིས་ན་འདས་པ་དེ་ཡིན་ཞུས་པས། རྩར་གཤིས་ན་འདས་པ་དེ་འདི་ཡིན་གསུངས་ཏེ། གསུང་འདིས་བྲག་གསུམ་སྐུ་སྐྱེ་ཕྱིས་ཟུར་མང་སྐུ་སྐྱེ་ཆུང་ཚང་དུ་གྱུར་ནས་ཚེར་ལུང་གི་བླ་མ་མཛད་པ་ཡིན་ནོ། །སྤྱིར་གོ་ཤྲཱི་སོགས་ཀྱི་ལན་དུ་བཀའ་སྩལ་པ། སྟག་ལོ་དང་ཡོས་ལོའི་བར་བདེ་བ་ཅན་དང་བྱམས་པའི་དྲུང་དུ་བསྡད་པས་སྐྱིད་པོར་བྱུང༌། དེ་ནས་རྒྱལ་བ་བྱམས་པའི་བཀའ་བཞིན་དུ་འདིར་འོང་བ་ཡིན། དམུ་རྒོད་ཀྱིས་ཡིད་སྐྱོ་བ་བྱུང་ཞེས་སོགས་གསུངས་སོ།། འདི་ནས་བཞུགས་ཁྲིར་ཕེབས་པ་དགུང་ལོ་བདུན་པ་ལ་མངོན་མཁྱེན་སོགས་བསམ་གྱིས་མི་ཁྱབ་པ་བྱུང་ཚུལ་ས་བོན་ཙམ་བརྗོད་ན། བདག་གིས་བྱང་ཤམྦྷ་ལར་སོང་སྟེ། རིགས་ལྡན་ཆོས་རྒྱལ་སེང་གེ་ཞེས་བྱ་བ་སེང་ཁྲིར་བཞུགས་ཏེ་ཆོས་གསུངས་པ་དང༌། མདུན་ན་འདོན་རྣམ་གནོན་བཞུགས་པ་ཡིན་ཞེས་གསུངས་པ་མཚུར་ལུགས་ཀྱི་བསྟན་རྩིས་དང་འགྲིགས་འདུག་གོ །ང་ཡི་སྤྲུལ་པ་བསམ་མི་ཁྱབ། ད་ལྟ་དབུས་གཙང་ན་ང་ཡི་སྤྲུལ་པ་བཅུ་དྲུག་ཙམ་ཡོད། ནུབ་ཕྱོགས་ན་བོད་སྟོན་གཅིག་ཡོད་པ་ང་རང་དངོས་ཡིན་གསུངས། 

དེ་ནས་གདན་ས་གོང་འོག་ཀུན་ཏུ་གཏམ་སྙན་གྱི་གསེར་ཡིག་བཀྲམ། བདག་ཉིད་ཆེན་པོ་པདྨ་འབྱུང་གནས་ཀྱིས་མི་བསྐྱོད་རྡོ་རྗེ་ཞེས་པའི་མཚན་བཏགས་པ། འཁོར་ཡུག་གི་བར་དུ་གྲགས། མགོན་པོ་བེར་ཅན་དང༌། ཟླ་བའི་དཀྱིལ་འཁོར་དབུས་སུ་གྲུབ་ཆེན་ཀརྨ་པཀྴི་ཞལ་གཟིགས། གཞན་ཡང༌། ཞིང་སྐྱོང༌། དམ་ཅན་རྣམས་ཞལ་གཟིགས། ཨ་མདོ་བས་ང་ལ་མཐུ་བཏང་གི་མགོན་པོ་རྒྱུག་གསུངས་པའི་མོད་ལ་ཁམ་པ་ཚང་ལ་ནང་འཐབ་བྱུང༌། བཀྲ་ཤིས་སྒང་དུ་རི་གཟིགས་ལ་ཕེབས་པར་སློབ་དཔོན་པདྨ། འཇམ་དབྱངས་དཀར་པོ། སྒྲོལ་མ། མཁའ་འགྲོ་ལྔས་ཌཱ་དྲིལ་དང་སིལ་སྙན་འཛིན་པ་རྣམས་གཟིགས། ཕ་ཝང་ཞིག་ལ་ཞབས་རྗེས་བྱོན། ཨ་ལ་རོང་དུ་འཇང་བླ་མ་བཀྲ་ཤིས་ཀྱིས་རྒྱལ་པོའི་ཞུ་ཡིག་སོགས་ཕུལ། དེར་རྗེ་མི་ལ་དང༌། མ་མགོན་མགར་གསུམ་ཞལ་གཟིགས། གཞི་བདག་འབར་ཆུང་ཐོད་ནག་དགེ་བསྙེན་མཛད། དེར་ཀརྨ་པཀྴི་དང༌། ཨོ་རྒྱན་པདྨ་ཞལ་གཟིགས། དྲུང་གོང་མའི་སྐུ་ཐང་ལ་ཕྱག་ནས་ཟུག ཡུལ་བར་དུ་རྣམ་སྲས་ཞལ་གཟིགས། སྐབས་དེར་ཨ་མདོ་ཕ་བུ་བཤོལ་ཀྱང་མ་ཉན་པར་བྲག་གསུམ་དུ་སོང་བས་ཆས་ཀ་རྣམས་སྟོར་བཙོན་དུ་ཚུད་སོང༌། ས་གའི་ཚེས་བཅུ་གསུམ་ལ་རྒྱལ་ཚབ་རིན་པོ་ཆེ་བཀྲ་ཤིས་རྣམ་རྒྱལ་ལས་ཐེག་པ་ཆེན་པོའི་བསྙེན་གནས་ཀྱི་སྡོམ་པ་གསན། ཆོས་ཀྱི་གྲགས་པ་དཔལ་བཟང་པོར་མཚན་གསོལ། རྟ་ནག་ལྕགས་རལ་ཅན་གྱི་དབང་ཕུལ། དེ་ནས་ཡི་གེ་འདྲི་ཀློག་སོགས་ཚེགས་ཆུང་ངུས་མཁྱེན། ཐང་ཤིང་ཞིག་རྟ་མགྲིན་ལྕགས་རལ་དུ་གཟིགས། མི་ལའི་སྐུ་ཐང་ཞིག་དང༌། དྲུང་གོང་མའི་སྐུ་ཐང་ཞིག་ལ་ཕྱག་ནས་ཟུག པོ་ཏི་ཐང་དུ་དམ་ཅན་ཞལ་གཟིགས། དྲུང་པའི་མདུན་དུ་ཕེབས་སྐབས་བེར་ཅན་དང༌། རྣམ་སྲས། རྡོར་ལེགས། སྔགས་བདག་རྣམས་ཞལ་གཟིགས། བླ་མ་གཅོད་པ་འདི་རབ་ཏུ་བྱུང་དུས། ང་ཞྭ་ནག་གཅིག་གྱོན་ནས་དེར་ཡོད། མཁན་པོ་དྲུང་པ་གོ་ཤྲཱི་ཡིན། ཁོང་ཚོ་རབ་བྱུང་བྱེད་མི་བཅུ་ཡོད་གསུངས་པས་དྲུང་པ་དང་བླ་མ་གཅོད་པ་ཐུགས་ཆེས། དྲུང་པ་ཁམ་སྤར་ཐང་དུ་ཕེབས།

བཅུ་བཞི་མཆོད་པ་མཛད་ཚེ་ཚོགས་ཆང་ཆུར་མཛད་པས། དྲུང་པ་མནལ་ཡུར་སྐབས་ཆོས་གྲགས་རྒྱ་མཚོའི་གསུང་འདྲ་བས་དྲུང་པ་ཡར་ལོངས་མ་གཉིད་ཚོགས་རྫས་ཡོང་གི་ཟེར་བ་དང༌། དབུ་ནས་འདེགས་མཁན་བྱུང་བ་གཟིགས་པས་རྗེ་རང་དེར་བཞུགས་པ་མཇལ། ཆུ་ཐོད་པོར་གནང་བྱུང་བ་ཨ་རག་དུ་འདུག་ཅིང་འཐུང་བས་བདེ་བ་སྐྱེས་པ་བྱུང་བས། དྲུང་པས་བདག་རོང་པོ་དཔལ་ཐང་དུ་བཅུ་བཞི་མཆོད་པ་བྱེད་དུས་རྗེ་ཉིད་གར་བཞུགས་ཞུས་པས། བཤད་མ་ཐག་དེ་རྣམས་མཛད་པ་ཡིན་གསུང་པས་དྲུང་པ་རང་ལ་ངེས་ཤེས་ཁྱད་པར་ཅན་འཁྲུངས། བིར་ཝ་པ་དང༌། རྟ་མགྲིན་དྲེགས་པ་ཀུན་སྒྲོལ། བེར་ནག་ཅན། རྣམ་སྲས། ཛམྦྷ་ལ་ནག་པོ། སྤྱན་རས་གཟིགས། མགོན་པོ་ཕྱག་དྲུག་པ་རྣམས་ཞལ་གཟིགས། རྟེན་སྒྲོམ་ན་དུས་གསུམ་མཁྱེན་པ་ནས་བཟུང་གོང་མ་རྣམས་ཀྱི་དབུ་ལྗོན་ཡོད་པ་རྣམས་སོ་སོར་ངོས་འཛིན་གནང༌། མགོན་འཆམས་ལ་གཡས་སྐོར་གཡོན་སྐོར་འདི་ཅི་ལགས་ཞུས་པས་ཆོས་གྲགས་རྒྱ་མཚོས་མཛད་པ་ཡིན། དོན་ལྡན་ཞབས་དུས་མེད་གསུངས། སྔར་དྲུང་པར་ལས་ཞྭའི་ཏོག་ནས་ཟུང་མ་གྱོན་གསུང་པ་དེ་ཡང་གསུངས། གཅོད་ཁྲིད་ཕུལ་དུས་འདི་པུསྟི་དཀར་ཐུང་རེད། གླེགས་ཤིང་ནང་གི་ཀརྨ་པཀྴིའི་སྐུ་འདི་རྗེ་ཆོས་གྲགས་རྒྱ་མཚོའི་ཕྱག་བྲིས་ཡིན་གསུངས། དེར་དུས་མཁྱེན། འཇམ་དཀར། རྣམ་སྲས། མགོན་པོ་ཕྱག་བཞི་པ། སློབ་དཔོན་པདྨ། བིརྺ་པ། ལྭ་བ་པ་རྣམས་ཞལ་གཟིགས། པོ་ཏི་ཐང་དུ་སྤྱང་ཞོན་མས་ཀརྨ་པའི་བསྟན་དགྲ་རྣམས་བསྒྲལ་བ་ཡིན་ཟེར་ཀྱིན་རྒྱུགས་པ་གཟིགས་གསུངས། རྔོད་དུ་ཆོས་འཁོར་བཀྲ་ཤིས་གླིང་གི་དགོན་པ་བཏབ། ཕྱག་ནས་གནང་སྐབས་གཞི་བདག་དེ་གཟིགས། འབང་ཆུང་ཐོད་ནག་གིས་ཆར་སེར་བཏང་བར་འབང་རྗེ་ཐོད་དཀར་ཞེས་བཏགས། ཕ་ཝང་ཞིག་ལ་ཞབས་རྗེས་བྱོན། ཡང་དྲུང་གོང་མའི་སྐུ་ཐང་ལ་ནས་འབྲུ་ཟུག་པ་དང་དྲུང་པའི་ཐུགས་དམ་ཐང་ཀ་རྣམས་ལ་ཕྱག་ནས་ཟུག རྒྱ་སྟོན་ནང་སོ་ཀུན་དགའ་རྒྱལ་མཚན་པས་སྤྱན་དྲངས། འབུལ་ཞབས་ཆེར་བྱས།

དཔོན་ནམ་ལེགས་གདན་སར་བསྐོས། ཨ་ཁྲ་ལ་རྣམ་རྟོག་ཆོས་སྐུའི་ལེགས་བཤད་མང་པོ་གནང་བར་མཛད། ལྷ་གདན་ཇོ་བོ་རིན་པོ་ཆེ་ཇི་བཞིན་གཟིགས། རྫ་དགོན་ཕུར་བཞུགས་ནུབ་དཔལ་ལྷ་མོ་ཞལ་གཟིགས། བདེར་གཤེགས་ཕག་གྲུ་དང༌། རྡོ་ན་བཞུགས་སྐབས་རྗེ་བདུན་པ། འཁོར་ལོ་བདེ་མཆོག མྱུར་མཛད་མགོན་པོ། སྐྱེས་བུ་ཆེན་པོ་རྣམས་ཞལ་གཟིགས། ནང་སོ་སེང་གེ་བ་ལ་གནས་ལུགས་ཀྱི་ངོ་སྤྲོད་ངོ་མཚར་བ་གནང་བ་དང་རག་ཟམ་ཁར་སོག་གི་དགེ་བསྙེན་གཟིགས་ཏེ་གཏོར་མ་གནང༌། དགའ་ལྡན་དགོན་དུ་ཀུ་ཀུ་རི་པ། མགོན་པོ་ཕྱག་བཞི་པ། མྱུར་མཛད་མགོན་པོ་རྣམས་ཞལ་གཟིགས། ཐང་དཀར་སྟེང་པ་སྡེ་བཅས་ཨ་ནུ་དམག་དཔོན་རྒྱལ་གྱིས་ཕུལ་ནས་དགོན་པ་མཛད། བཀྲ་ཤིས་སྒང་འདོགས་པ་གནང༌། རལ་བྲག་ལུང་དུ་བདེ་མཆོག་མཁའ་འགྲོ་རྒྱ་མཚོ། དགྱེས་རྡོར། གསང་འདུས། མི་བསྐྱོད་པ། སངས་རྒྱས་ཉན་ཐོས་ཀྱི་འཁོར་དང་བཅས་པ་ཞལ་གཟིགས། དཔོན་ཉི་མ་ཅན་ནས་ན་བཟའ་དང་མཆོད་ཞལ་ངོས་འཛིན་མཛད་པ་དང༌། ཡུལ་དེའི་བཙན་ལ་ཆོས་གནང༌། ནང་སོ་ཆོས་བཟང་པས་ཚང་རག་དགོན་དུ་སྤྱན་དྲངས། ཐང་ཤིང་སྒོར་མོར་མཁའ་འགྲོ་མ་གྲངས་མེད་ཀྱིས་མཆོད་པ་དང༌། ལྷ་ཁང་དུ་བདེ་མཆོག་དང་ཕྱག་བཞི་པ་དང༌། ལྷ་ལུང་ན་བེར་ནག་ཅན་ཞལ་གཟིགས། འོ་ལུང་དགོན་དུ་ཏཻ་ལོ་པ་དང༌། ཨོ་རྒྱན་དང༌། ཤ་མཐའ་གོང་དཀར་དུ་གསང་འདུས་རིགས་ལྔ། མགོན་དཀར་ཞལ་གཟིགས། དགེ་བསྙེན་དབང་ལྷ་འོད་དཀར་གྱིས་མཇལ། རྒྱལ་ཚབ་ནས་རྗེ་ཡི་དབུ་ལོ་བསིལ། ཟུར་མང་བྱ་བཏང་བློ་གྲོས་རྒྱ་མཚོ་དང༌། ལྷ་སྟོང་རྒྱལ་མཚན་བཟང་པོའི་མེ་ཏོག་ར་བར་བེར་ནག་ཅན་དང༌། རང་བྱུང་མ་ཞལ་གཟིགས་པ་དང༌། སྔོན་གྱི་ཞིང་ཁམས་མང་པོ་དྲན་ཚུལ་གསུངས། ཟུར་མང་བྱ་བྲལ་བ་འདི་སྐྱེ་བ་མང་པོ་དྲན་པ་དང༌། རྡོ་ལ་ཞབས་རྗེས་འཇོག་པ་དང༌། སངས་རྒྱས་འོད་སྲུངས་དང་རྗེ་བྱམས་པའི་འཁོར་མཛད་པ་ཡིན་གསུངས། ཁོ་བོ་རི་པོ་ཏ་ལར་ཕྱིན་སྤྱན་རས་གཟིགས་དང༌། བདེ་བ་ཅན་དུ་སངས་རྒྱས་འོད་དཔག་མེད་སྐུ་མདོག་སེར་པོ་ཅན།

དགའ་ལྡན་དུ་བྱམས་པ་མཇལ། དེ་ནས་བདག་རྐྱེ་སྲིད་བཟུང་བ་ཡིན་གསུངས། ནང་དོན་དང་ཕྱག་ཆེན་གྱི་ཁྲིད་གནང༌། རབ་འབྱམས་པ་ཕྱོགས་གླང་དང་ཡང་རི་བླ་མ་སླེབས། སངས་རྒྱས་བཅོམ་ལྡན་འདས་དང༌། རྣམ་སྲས། དམ་ཅན་རྣམས་དང་རྗེ་ཆོས་ཀྱི་གྲགས་པ་ཞལ་གཟིགས་ནས་རྡོ་རྗེ་གདན་ཕྱི་རོལ་པས་བཟུང་ཟེར་གསུངས། ཡུམ་མཱ་མ་ཀཱི་དང་དྲེགས་པ་སྐྱ་གསུམ་ཞལ་གཟིགས། དེ་ནས་མདོ་ཁམས་ཤར་ཕྱོགས་སུ་ཆིབས་ཁ་བསྒྱུར། ཆུ་ཚུལ་ལ་ཁར་བེར་ནག་ཅན་ དང༌། ཞབས་ཡེ་ཟམ་ཁར་རང་བྱུང་མ་ཞལ་གཟིགས། དེ་དགོངས་ཉི་ཟེར་སྟེང་དུ་ཤཱཀྱ་ཐུབ་པ་མཆོག་ཟུང་གཉིས། རྣམ་སྲས་དང༌། འཇམ་ལ་རྩར་བེར་ནག་ཅན་ཕྱོགས་བཅུ་མགོན་པོ་བཅས་ཞལ་གཟིགས། རི་བོ་ཆེ་པས་ཇ་འདྲེན་མདུན་བསུ་རིང་ཐུང་བཅས་གདན་སར་ཕེབས། ས་ར་ཧ་དང་ཏཻ་ལོ་ནཱ་རོ་པ་རྣམས་ཞལ་གཟིགས། ལྷ་ཁང་དུ་བཞུགས་གྲལ་བཏང་པ་སྤམ་ཞྭ་དམར་པ་སོགས་ལ་བླ་མའི་རྣལ་འབྱོར་སོགས་ཟབ་ཁྲིད་གནང༌། རྗེ་བདུན་པ་ཞལ་གཟིགས་ནས་འཕྲལ་ཡུན་གྱི་བསླབ་སྟོན་མང་པོ་སྩལ། ལྷ་ཁང་བར་ཁང་གི་ཐུབ་སྐུ་ལ་ཕྱག་ནས་ཟུག དེ་ཕྱོགས་ཀྱི་མི་ཤ་སོགས་ཁ་མཆུ་ཐམས་ཅད་བསྡུམ། མནལ་ལམ་དུ་མཁའ་འགྲོ་སྔོན་མོ་ཞིག་གིས། དུས་གསུམ་རྒྱལ་བའི་འཕྲིན་ལས་ཀརྨ་པ་ཞེས་སོགས་ཞུས་པ་རྨིས་པ་དང༌། ཆོས་གྲགས་དང་ཕྱོགས་གླང་ཞལ་གཟིགས་ནས་ཆོས་ཀྱི་བགྲོ་བ་མང་དུ་མཛད་པའི་མཐར། ཆོས་སྐུ་སྐྱེ་འགག་བྲལ་བས་མཉམ་བཞག་གཙོ། །ཞེས་སོགས་གསུངས། ཉིད་ཀྱི་སྐུ་འཁྲུངས་ས་གཟིགས་གསུངས་ནས་དེར་ཚོགས་གཏོར་མཛད་པ་ན། མདུན་རིའི་རྩེ་ན་སློབ་དཔོན་པདྨས། ང་ནི་པདྨ་འབྱུང་གནས་ཏེ། ཁྱོད་ནི་རྒྱལ་བ་མཆོག་དབྱངས་སོ། །དབྱེར་མེད་རྡོ་རྗེ་འཆང་ཆེན་ཡིན་ཞེས་གསུངས་པ་གསན། ས་སྒྲང་ཡོན་མཆོད་ཀྱིས་བསུ་བའི་ཚེ་ར་ཁྱུ་ཞིག་ཕྱག་ཕྱིར་བཀག་མ་ཐུབ་པར་འབྲངས་པ་ལ་སྔོན་གྱི་མི་མ་ཡིན་འདུལ་འཕྲོ་རྣམས་གླགས་ལྟར་བྱུང་བ་ལ་དམ་ཅན་བྲན་དུ་བཀོལ་ནས་ཚར་བཅད་པ་ཡིན་གསུངས། ས་སྒང་གི་གདན་ས་ལ་བསྟན་པ་རྒྱལ་མཚན་བསྐོས།

དེ་དག་ཏུ་མགོན་པོ་ཕྱག་དྲུག་པ་དང་བེར་ནག་ཅན་ཡང་ཞལ་གཟིགས། ཟས་མདར་བེར་ནག་ཅན་ཞལ་གཟིགས། བསྟན་པ་སྐྱོང་བར་ཞལ་གྱིས་བཞེས། རེ་རྣེ་དགོན་དུ་དུས་མཁྱེན་མཇལ། དེར་དཔལ་ལྡན་བཀྲ་ཤིས་བསྐོས། རྗེ་དོན་ལྡན་ཞབས་སྐུ་བལྟམས་གནས་ངོམ་ཤེལ་ཁྱམ་དུ་ཕེབས། ཚོགས་འཁོར་མཛད། ནམ་མཁའ་རྒྱལ་མཚན་བསྐོས། ཡོང་ཚེར་ཐང་དུ་རྒྱལ་བ་བྱམས་པ་ལས་བྱམས་ཆོས་གསན། ལྷ་སྟེང་བའི་ཐབ་་་་བསུའི་སྐབས་དམ་ཅན་བསུ་མར་བྱོན་པ་གཟིགས། ལྷ་སྟེང་དུ་བྱམས་པ་དང་འགྲོ་མགོན་ཕུག་ཏུ་རས་ཆེན་གཟིགས། སྲམ་ཀོ་ཐང་དུ་བྱང་སྟག་རྣ་བའི་དགེ་འདུན་སུམ་བརྒྱ་ཙམ་གྱིས་མཇལ་བར་གསུང་ཆོས་གནང༌། འོག་མིན་ཀརྨར་ཕེབས། ལྷ་དང་མིའི་བསུ་བའི་བཀོད་པས་མདུན་བསྟར། དེར་རྗེ་དུས་མཁྱེན་དང༌། རས་ཆེན་པ། མཁས་པ་དབང་རྡོར་སོགས་ཞལ་གཟིགས། དགུ་གཏོར་སྐབས་མ་མགོན་ཞལ་སྦྱོར་དང༌། ཞིང་སྐྱོང་ཞལ་གཟིགས། གྱིང་ཐང་པ་དང་ཀརྨ་བའི་འཁྲུག་པ་བསྡུམ་པར་མཛད། དེ་ནས་མདོ་ཁམས་མཆོད་རྟེན་མཐོང་གྲོལ་དུ་ཕེབས། པོ་རུ་བ་སོགས་ཀྱིས་མཇལ། དགུང་ལོ་བརྒྱད་ལ་ཟུར་མང་དུ་ཕེབས། ཟུར་མང་བདེ་ཆེན་རྩེར་བཀའ་བརྒྱུད་བླ་མ་རྣམས་ཞལ་གཟིགས། སྨན་ཆུ་དགོན་དང་སྙིང་ཐང་དུ་ཕེབས། ཚང་སར་གུ་ཤྲཱི་བཀྲ་ཤིས་རྒྱ་མཚོ་སོགས་ཀྱིས་མཇལ། སྤྱི་འབྱམས་རང་བྱོན་རྣམས་མཇལ། ཞབས་རྗེས་གཅིག་བྱོན། བདུད་རྩི་དིལ་དང་རུ་དགོན་དུ་ཕེབས། ནང་ཆེན་གུ་ཤྲཱི་སངས་རྒྱས་གྲགས་པ་དང༌། གོ་ཤྲཱི་བསོད་ནམས་བཟང་པོའང་བྱུང༌། ནང་ཡ་གཉིས་ཀྱི་ཁ་མཆུ་རྣམས་ཆོད་རྒྱ་མཛད། ཙར་གཤིས་སུ་ཕེབས། སྒྲོལ་མ་བྲག་རྩར་སྒྲོལ་མའི་ལྷ་ཚོགས་རྣམས་གཟིགས། རྩི་དུར་ཕེབས། སྐྱོབ་པ་རིན་པོ་ཆེ་ཞལ་གཟིགས། ཆུ་མཚོ་གཤོངས་སུ་ཀྱུ་ར་དགེ་འདུན་སེང་གེས་གདན་དྲངས། སྡེ་གུ་དགོན་དུ་ཕེབས། རྗེ་སངས་རྒྱས་མཉན་པ་དང་དུལ་མོ་བཀྲ་ཤིས་འོད་ཟེར་བ་ཕེབས་པས་མཇལ། ལྕགས་མོ་ནང་སོ་འོད་ཟེར་བ་ཡང་ཕེབས། རྗེ་དེ་དག་ལ་མི་ཕྱིད་པའི་དད་པ་འཁྲུངས་ནས་རྗེས་སུ་འཛིན་པར་གསོལ་བ་བཏབ་པར་མཛད།

དེར་རྟག་མགོ་རྟེན་གདན་དྲངས་པ་མཇལ། ཨ་གྲོ་རྫོང་དཀར་དང་འབོམ་མཁར་མགོར་ཕེབས། དྲན་ཐང་དུ་གཞི་བདག་གིས་དར་དཀར་ཕུལ་བ་ནང་པར་དངོས་སུ་ཡོད། འདན་མ་གྲུབ་ཆེན་པས་བྱང་ཆུབ་གླིང་དུ་སྤྱན་དྲངས། ཞྭ་ཁྲ་ཅན་སྟོང་ཕྲག་ལྷ་ཙམ་གྱིས་བསུ་མ་མཛད། སྤུངས་རི་ནང་སོ་དང་འཇང་གི་འབུལ་སྐྱེལ་བ་རྣམས་སླེབས། སྔར་གྱི་གྲྭ་བསྒྲེས་རྣམས་ངོས་འཛིན་གནང༌། ཏྲེ་ཁང་དམར་དུ་ཕེབས། ལྕགས་མོ་བས་འབུལ་ཆེན་ཕུལ། རྩེ་ལྷ་སྒང་ནས་དྲུང་གོང་མའི་སྐུ་འཁོར་ལྷུན་གྲུབ་བྱོན། ཆིབས་སྒ་ཉི་ཤར་སོགས་ཕུལ། ཤེལ་ཁོག་ཏུ་ཕེབས། ཤར་ཁའི་རོལ་ཆེན་བཅོ་བརྒྱད་ཀྱི་མི་སྡེ་རྣམས་ཚོགས། དེ་ནས་སྟག་བཟང་ནང༌། ཤུག་རི་ཐང་རྣམས་སུ་ཕེབས། ཁྲོམ་ཁྲི་དཔོན་གྱིས་སྤྱན་དྲངས་ཁྲོམ་རི་མཐོ་སྣའི་དགོན་དང་ཁྲོམ་སྦྲུལ་ལྕེ་སྣར་ཕེབས། ལྕགས་མདུད་བླ་མ། ཀ་ཐོག་ནང་སོ་དཔལ་འབར་ནང་སོ། ཉག་རོང་མཚོ་ཁབ་སོགས་ཀྱིས་མཇལ། དེར་ཕོ་བྲང་ནས་གདན་འདྲེན་གྱི་གསེར་ཡིག་པ་འོང་བའི་ཞུ་ཡིག་དང༌། སྣམ་སྦྱར་གསེར་མ། ཏ་ཧུ་ངའི་ཆོས་གོས་སོགས་ཁྱེར་ནས་བླ་མ་བསོད་རིན་པ་སླེབ། རྒྱལ་ཚབ་དྲུང་དུ་ཇ་སིག་བརྒྱ་ཉེར་ལྔ་སོགས་བསྐུར། རྣམ་རྒྱལ་དགོན་གྱི་ཆོས་ཁྲིམས་སོགས་བཅས། ཉག་རོང་མཚོ་ཁར་ཕེབས། མཚོ་དཀྱིལ་དུ་མགོན་པོ་ལ་ཕྱོགས་བཅུ་མགོན་པོས་བསྐོར་བ་གཟིགས། ཤར་ཕྱོགས་སྤུངས་རིར་ཕེབས། རྗེ་ཀརྨ་པཀྴིའི་གྲམ་གདན་རྡོ་གཅིག་ལ་གཅིག་འབྱར་བ་ལ་སངས་རྒྱས་མཉན་པའི་ཕྱག་རྗེས་ཡོད་པ་དང༌། མགོན་པོའི་ཞབས་རྗེས་མཇལ། ཀརྨ་པཀྴི་ལ་ཕྱོགས་བཅུའི་སངས་རྒྱས་ཀྱིས་བསྐོར་བ་དང༌། མགོན་པོ་ལ་ཕྱོགས་བཅུ་མགོན་པོས་བསྐོར་བ་ཞལ་གཟིགས། འདམ་ཆེན་རྩེ་རང་ཕེབས། མཚོ་ནང་དུ་ཁྲོས་ནག་ལྷ་ལྔ་ཞལ་གཟིགས། པོ་འབོར་གྱི་གཞི་བདག་རྣམས་ཀྱིས་མཇལ་ཞབས་རྗེས་ཀྱང་བྱོན། འབའ་སྟག་མགོ་དང་འབའ་ཐང་དུ་ཕེབས། གོ་འཇོ་སྟོང་དཔོན་དང་བེ་རི་སྟོང་དཔོན་པས་མཇལ། དེ་ནས་ཀྃ་པོ་གངས་རར་ཕེབས། ཀ་ཀ་རི་ཕུག འཇའ་ཚོན་གླིང༌།

ཆོས་འབྱུང་གོང་འོག་རྣམས་སུ་ཞབས་རྗེས་རེ་བྱོན། བླ་མ་བསོད་རིན་པ་རྒྱ་ཡི་གདན་འདྲེན་པ་རྣམས་སར་མངགས། མཆོག་རབ་དགོན་དུ་ཕེབས། ངོ་ཁྲོ་ལུང་པ་བ་རྣམས་ཀྱང་དེར་འདུས། ཕག་གསུམ་གྱིས་སྤྱན་དྲངས། སྟག་རྒྱལ་འབར་ལ་ཕེབས། འཇང་རྒྱལ་པོའི་གདན་འདྲེན་པ་བྱུང༌། དེ་ནས་རིམ་པར་རྒྱལ་ཐང་དུ་ཕེབས། ཡང་འཇང་གི་གདན་འདྲེན་པ་རྣམས་སླེབས། ཕེབས་པར་ཞལ་གྱིས་བཞེས། ཕྱག་ནས་གནང་བ་ས་ཐམ་དུ་སླེབས། དེ་ནས་རྀམ་པར་ཕེབས། བྱི་ལོ་ས་གའི་ཚེས་གསུམ་ལ་འབྲུག་གྲགས། རི་ཐམས་ཅད་ངུར། འཇའ་འོད་ཀྱི་དྲ་བ་བྲེས། མེ་ཏོག་གི་ཆར་བབས་གླང་པོ་ཆེ་ཐག་པ་བཅད་ནས་སྒར་དུ་ཕྱིན་ཏེ་ཕྱག་འཚལ་བ་སོགས་བྱུང༌། ཇ་ཀྲ་བཞིས་གཙོས་དམག་མི་ཁྲི་ཚོ་ཙམ་གྱིས་བསུ་བ་དང་བཅས་ས་ཐམ་ཕོ་བྲང་གི་ཉེ་སྐོར་དུ་སྒར་ཕབ། ཕྱི་ཉིན་ཐོ་རངས་རྒྱལ་པོ་ཉིད་གྱམ་ཁྲིར་ཕེབས། རྒྱལ་པོའི་ཁུ་བོ་དང་ནུ་བོས་གླང་པོ་ཆེ་རེ་རེ་ཞོན། གླང་པོ་གཅིག་ཡན་པར་ཁྲིད། རྟ་ཁ་དོག་སྣ་ཚོགས་པའི་ཞོན་པ་ཅན། གདུགས་རྒྱལ་མཚན་རོལ་མོ་སོག་ཀྱིས་བཀོད་པ་བསམ་ལས་འདས་པ་བཅས་བྱོན། གུར་སྒོར་ཐམས་ཅད་བབས། ཕྱག་ཕུལ། ལ་ཁ་ཚ་སྨྱོན་གྱི་ལོ་ཙཱ་བྱས། སྐུ་ཁམས་ཞུས། འབུལ་བ་ཕུལ། གླང་པོ་ཆེས་ཕྱག་ཕུལ་ཞིང་སྐད་ཆེན་པོ་བཏང༌། འོ་ཐང་འབུམ་གྱིས་གླང་པོ་ཆེས་སྐད་འདོན་པའི་རྒྱུ་མཚན་དྲིས་པས། གླང་རྫིས་སངས་རྒྱས་བྱོན་པ་ལ་ཁོ་དགའ་བ་རེད་ཟེར། འཇའ་དང་མེ་ཏོག་གི་ཆར་བབས། ནུབ་རེ་བཞིན་སྒར་མཐའ་ནས་རོལ་མོ་ཕུལ། རྒྱལ་པོར་སངས་རྒྱས་དང་དྲུང་གོང་མའི་གསེར་སྐུ། མདོ་སྡེ་པད་དཀར་རྒྱ་པར། རྒྱལ་བའི་རིང་བསྲེལ། རྒྱལ་ལག བསེ་རུ། གསེར་ཆས། ཆིབས་པ་སོགས་སྐྱོས་མར་ཕུལ། བསུ་བའི་བཀོད་པ་དང་རྗེ་ཉིད་འགྱོགས་ཁྲིར་སྤྱན་དྲངས་ནས་དཔོན་སློབ་རྣམས་ཕོ་བྲང་དུ་སྤྱན་དྲངས། རྒྱལ་པོ་ཡང་རྒྱ་སྒོ་བར་མར་བྱོན་ནས་མཇལ་དར་ཕུལ། རྒྱ་བན་རོལ་ཆ་ཐོགས་པ་དང༌། རྔ་བོ་ཆེ་གཅིག་ལ་མི་བཅུ་དྲུག་གིས་འཐེན་དགོས་འདུག

རྡོ་ཆལ་དུ་གསེར་གྱི་ནོར་བུ་ཀ་བ་གཉིས་ཀྱི་ཁྱོན་ཙམ་དང་གསེར་གྱི་རྒྱལ་སྲིད་སྣ་བདུན་སོགས་དང༌། རི་དྭགས་ཚོན་གྱིས་ཁ་བསྒྱུར་བ་རྣམས་ལ་ཕྱག་ནས་ཞུས། ཕོ་བྲང་དུ་གསེར་ཁྲིར་བཞུགས་སུ་གསོལ། འཁོར་རྣམས་ལའང་ཁྲི་དང་རྒྱ་ཁྲིར་བཞུགས་ནས། མདུན་ལྕོགས་རྣམས་གསེར་དངུལ་གྱི་མེ་ཏོག་གིས་བརྒྱན་ནས། གསོལ་ཇ་ཞུ་བ་དང་སྦྲག་པའི་རིན་ཆེན་གོས་དར་སོགས་བརྒྱ་འབུལ་ཕུལ། གསོལ་ཆས་སྣ་ཚོགས་པ་ཞུས། ཡང་ཕོ་བྲང་གཅིག་ཏུ་གསོལ་ཆས་ཞུས། གསེར་དངུལ་གྱི་ཕུང་པོ་རྣམས་འདུག་པར་ཕྱག་ནས་ཞུས། བཙུན་མོ་གསུམ་གྱིས་རྒྱན་རྣམས་ཕུལ་ནས་སེམས་བསྐྱེད་གནང༌། རྒྱལ་པོས་སྐྱེལ་མ་བཅས་སྒར་ཐོག་ཏུ་ཕེབས། ཕྱི་ཉིན་ཡང་དེ་ལྟར་ཕོ་བྲང་གཅིག་ཏུ་སྤྱན་དྲངས། ལོ་བཅུ་གསུམ་བར་བོད་ལ་དམག་མི་བྱེད་པ་དང༌། ལོ་སྟར་བཞིན་བུ་ཁྲལ་ལྔ་བརྒྱ་རེ་ཕུལ། དགོན་པ་བརྒྱ་འདེབས་པར་ཁས་བླངས། ཞག་བདུན་བཞུགས། དེ་ཡན་ཆད་དུ་འཇང་རྒྱལ་པོ་འདི་སངས་རྒྱས་ཀྱི་བསྟན་ལ་མི་གུས་པ་ཞིག་ཡིན་ཅིང༌། དེ་ནས་བཟུང་རྒྱལ་བསྟན་སྤྱི་དང་ཀར་བསྟན་ལ་མི་ཕྱེད་པའི་དད་པ་ཐོབ། ལ་ཁ་བར་རྒྱལ་པོས་དམག་དང་བཅས་པས་བསྐྱལ། ལོ་བདུན་མཚམས་ནས་ཕེབས་པར་ཞལ་གྱིས་བཞེས། བུ་ཁྲལ་འབུལ་བ་སོགས་སྟར་ཆགས་སུ་བྱས། དེ་ནས་རྒྱལ་ཐང་ཁང་སར་མགོར་ཕེབས་ཞབས་ཀྱིས་བཅགས་ཏེ་དགོན་པ་བཏབ། 

དེ་ནས་རིམ་པར་ཕེབས་རྗེ་གྲགས་སེང་པ་སྐུ་འཁྲུང་སར་ཚོགས་འཁོར་མཛད། སྟག་ལུང་པའི་དགོན་རྫ་གོག་དུ་ཕེབས། ལྡོབ་རྣམས་ཀྱིས་མཇལ། དུས་མཁྱེན་གྱི་སྒྲུབ་གནས་སྤང་ཕུག་ཏུ་ཕེབས། སྐུ་འདྲ་གསུང་བྱོན་མ་མཇལ། དེར་དུས་མཁྱེན་ཞལ་གཟིགས། བྱིན་གྱིས་བརླབ་པར་མཛད། དེ་ནས་ལི་ཐང་དུ་སྤྱན་དྲངས། ས་སེར་དགོན་དུ་ཕེབས། སྲི་དཀར་ནང་སོ་ཆོས་དབང་སོགས་གོང་མའི་གྲྭ་པ་རྣམས་ངོས་འཛིན་གནང༌། དེ་ཚེ་རྒྱལ་ཚབ་སྤྲུལ་སྐུ་སྙེ་བོར་གཤེགས་པའི་དགོངས་རྫོགས་རྒྱ་ཆེར་མཛད། དགེ་འདུན་རྣམས་ལ་གསེར་ཞོ་འགྱེད། དབུས་སུ་སྤྱན་སྔར་འབུལ་ཆེན་དང༌། གདན་ས་གོང་འོག་སོགས་སུའང་འབུལ་བསྐུར་མཛད། སྙེ་བོར་གདུང་རྟེན་བཞེངས་པའི་རྒྱུ་བཅས་གསེར་ཞོ་ལྔ་བརྒྱ། ཇ་ལྔ་བཅུ། ཟངས་དོས་བཅུ་སོགས་བསྐུར། ཐུབ་ཆེན་གསེར་ཐོག་རྒྱུ་ཟངས་དོས་སུམ་ཅུ། གསེར་ཞོ་སྟོང་རྭ་ཅན། ཇ་བརྒྱ། རྟ་དྲེལ་མཛོ་གཡག་མང་པོ་སོགས་བསྐུར། མཁས་པ་མི་ལྔས་ཇ་འདྲེན་སླེབས་རབ་སྒང་དུ་སྤྱན་དྲངས། འགོམ་སྒང་དུ་ཕེབས། འབུལ་ཞབས་ཞུས། ཉག་རོང་གྲུ་ཁར་དཔོན་དགྲ་ལྷ་རྒྱལ་སོགས་ལ་དད་རྟེན་ཞབས་རྗེས་ཞིག་བཞག ཆུ་ཕ་རི་ཕག་མོ་རི་ལ་ཞག་གཅིག་བཞུགས། སྒྲུབ་ཕུག་ཏུ་ཕྱག་སོར་གསུམ་གྱི་རྗེས་བྱོན། མི་ཉག་འཇམ་དབྱངས་གྲགས་པ་དང་རྗེ་དོན་ལྡན་ཞབས་ཀྱི་གདན་ས་ཛ་ལནྡྷ་རར་ཕེབས། རྗེ་ཡབ་སྲས་ཀྱི་སྐུ་འདྲ་སོགས་ལ་མཆོད་འབུལ་མཛད། མཁས་པ་མི་ལྔའི་དགོན་བཀའ་བཞི་དགོན་དུ་ཕེབས། གོས་ཅན་གྱི་ཕྱར་བུ་ཅན་དགེ་འདུན་སྟོང་ཕྲག་གིས་བསུས། ལྟོ་མགོ་རིན་ཆེན་གླིང་དུ་ཕེབས། གོས་ཆེན་ཕྱར་བུ་ཅན་དགེ་འདུན་བརྒྱས་བསུས། དེ་ནས་ཞྭ་དམར་སྤྱན་སྔ་རིན་པོ་ཆེ་ནི་ས་ཐག་གིས་བསྐལ་པས་གདན་མ་གྲུབ། དྲུང་གོང་མས་སི་ཏུ་པར་ཡི་གེ་གནང་བར་གྲུབ་ཆེན་སངས་རྒྱས་མཉན་པ་བླ་མར་འོས་ཞེས་འདུག་པ་དང༌། རྗེ་ཉིད་སྐུ་ཆུང་ངུ་ནས་ངའི་བླ་མ་ནི་འདན་མ་གྲུབ་ཆེན་ཡིན་གསུངས་པ་སོགས་ཀྱིས་རྗེ་སངས་རྒྱས་མཉན་པ་རིགས་བདག་ཏུ་སྤྱན་དྲངས་ནས་བཀའ་ཆོས་གསན་ཚུལ་རྣམས་ལེགས་སྤྱད་མའི་འགྲེལ་པ་ལྟར་ལས།

དེ་ཡང་བྱི་ལོ་ཟླ་བ་བཅུ་གཅིག་པར་རྗེ་དེའི་དྲུང་ནས་དགེ་ཚུལ་མཛད། འདུལ་བ་མདོ་རྩ་སོགས་འདུལ་བའི་སྐོར་རྣམས་གསན། ཤིང་རྟའི་སྲོལ་འབྱེད་གཉིས་ཀྱི་སེམས་བསྐྱེད་ཞུས། བྱང་ས་དང་སྤྱོད་འཇུག་སོགས་སྤྱོད་ཕྱོགས་ཀྱི་སྐོར་རྣམས་གསན། འདུས་པ་སྡོམ་པ་སོགས་རྒྱུད་སྡེ་བཞིའི་དབང་རྒྱུད་བཤད་མན་ངག་དང་བཅས་པ། དཔལ་དུས་ཀྱི་འཁོར་ལོའི་དབང་དང་སྦྱོར་བ་ཡན་ལག་དྲུག་གི་རྣལ་འབྱོར་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་དང༌། ནཱ་རོ་ཆོས་དྲུག་གི་ཟབ་ཁྲིད་སོགས་གསན། དེ་ནས་བེའུ་ཕུག ཁོ་མོ་ཁྲེ། བྱམས་སར། ཏ་ཏི་དགའ་ལྡན་གླིང་རྣམས་སུ་ཕེབས། ཞིང་གི་ཏཱ་ཞིང་རྡོ་རྗེ་རྒྱལ་མཚན་གྱིས་དར་རྩེ་མདོར་སྤྱན་དྲངས། མི་རིགས་སྣ་ཚོགས་ཁྲི་ཕྲག་དུ་མར་ཆོས་འབྲེལ་གནང༌། ལ་མོ་རྩེར་གཞི་བདག་མཆེད་ལྔས་མཇལ་དགེ་བསྙེན་མཛད། རྒྱལ་རོང་ནས་རོ་རྣམ་གུ་ཤྲི་དང༌། ཚ་ལྡོག་གུ་ཤྲི་མཇལ། དེར་ཟླ་བ་གཅིག་ལ་བཞུགས། ཏཱ་ཞིང་སོགས་དེ་ཕྱོགས་རྣམས་ཀྱིས་འབུལ་ཞབས་རྒྱ་ཆེར་ཕུལ། དེ་ནས་རབ་སྒང་ཆར་སྒང་ལ་ཕེབས། གླང་ལོའི་ལོ་སར་མཛད། རྗེ་སངས་རྒྱས་མཉན་པར་འབུལ་ཆེན་བསྟབས། གྲུབ་ཆེན་ནས་ཀྱང་ཚུར་འབུལ་ཆེན་ཕུལ། འདྲ་ཡུལ་དུ་ཕེབས། ཚེར་ལུང་དུ་དགོན་པ་བཏབ། འདྲ་བླ་ཆོས་འོད་བླ་མར་བསྐོས། དེ་ནས་ལྷུན་པོ་རྩེའི་འདབས་སུ་ཟླ་བ་གཉིས་ལ་བཅད་རྒྱར་བཞུགས། རྡོ་རོལ་གཙང་ཆེན་དུ་ཕེབས། དགེ་འདུན་མང་པོས་བསུ་མ་བྱས། འཛིར་ཀ་ལྷ་མོ་དར་ཐང་དང༌། འཛམ་ཐང་དུ་ཕེབས། ཏར་སྐུ་རིན་ཆེན་གྲགས་པ་ཚེ་མཚམས་ལས་ལངས་ཏེ་དགེ་འདུན་སྟོང་ཕྲག་ལྷག་གིས་བསུ་མ་དང་ནམ་མཁའ་འཇའ་འོད་དང་མེ་ཏོག་གིས་ཁྱབ། རྟ་སྟོང་ཕྲག་སོགས་ཕུལ། ལྕགས་རིར་ཕེབས། དོམ་ཚ་ནང་སོ་དང་འགུ་ལོག་དབོན་པོ། གངས་པ་བསྟན་པ་སོགས་མགོ་ལོག་པའི་ལྷ་སྡེ་མི་སྡེ་ཀུན་དང༌། པདྨ་རི་མཐོ་ནས་ཨ་ཡམ་བླ་མ་སོགས་རྨ་རོལ་སྔོ་རོལ་གྱི་དད་འདུས་རྣམས་དང་བཙན་ལ་རྒྱལ་པོའི་འབུལ་སྐྱེལ་བ་རྣམས་ཀྱིས་མཇལ།

གོང་མའི་མདུན་ནས་གདན་འདྲེན་པ་རྣམས་ཁྲོ་ཆིང་ཧུར་སླེབ། སྒར་པ་དབུས་སུ་མ་འབྱོན་ཟེར་བའི་གསེར་ཡིག་པ་དོམ་ཚ་ཧུ་ཙིང་བྱུང༌། རྒྱ་སོར་ཇ་འདྲེན་པ་རྣམས་བརྫངས། དེ་ནས་ཕོ་དེ་གར་ཀ་ནས་གླིང་ཚང་གིས་གདན་དྲངས། ཙི་ནང་དུ་འཕགས་པ་ཀླུ་སྒྲུབ་ཞལ་གཟིགས། བ་ཟིས་མདོར་ཟླ་གཅིག་བཞུགས། མགོ་ཟི་རི་ཁྲོད་དུ་ཕེབས། གླིང་དྲུང་པ་ཏིང་འཛིན་བཟང་པོར་ལུང་བསྟན་མང་པོ་མཛད། སོག་ཡུལ་དུ་སྤྱན་དྲངས་ཀྱང་ད་རེས་དུས་ལ་མ་བབས་གསུངས། འདན་བྱང་ཆུབ་གླིང་དུ་ཕེབས། སངས་རྒྱས་མཉན་པ་ནས་སྒར་པ་སྟོང་ཕྲག་ལྷག་ལ་ཕོག་ཕུལ། འགྲུས་སྒང་ཆོས་རྗེ་དང་ལྕགས་མོ་གོ་ཤྲཱི་འོད་ཟེར་བཟང་པོ་ལ་ལུང་བསྟན་མང་པོ་གནང༌། ཟན་བཤི་ནང་དུ་དཔོན་རྒྱལ་ཡེས་མཇལ། ནུ་བོ་གྲྭ་པར་ཕུལ། དེ་ནས་སྨར་ཁམས་སུ་ཕེབས། ག་ཟི་དགོན་དུ་སྔོན་གྱི་ལོ་ཙཱ་རྣམ་གསུམ་གྱི་རྟེན་རྣམས་མཇལ། སུ་གཡག་གཞུང་གསུམ་དང་མཐའ་བཞིར་ཕེབས། རྡོ་བ་བཅང་བའི་ཕྱག་རྗེས་བྱོན། སྐྱོ་མདའ་དགོན་དང་ཡོར་གཤིས་བརྒྱུད། འོག་མིན་ཀརྨར་ཕེབས། ཏཱའི་སི་ཏུ་བསོད་ནམས་རྣམ་རྒྱལ་གདན་སར་བསྐོས། མཆོད་ཁང་རྣམས་ལ་མཆོད་རྫས་དུ་མ་ཕུལ། འདུས་སྡེར་མང་འགྱེད་མཛད། དེར་ནང་ཆེན་ཟུར་མང་རི་བོ་ཆེ་པ་རྣམས་ཀྱི་ཇ་འདྲེན་བྱུང༌། ཆམ་གཤིས་ནས། སྙིང་ཐང་དུ་ཕེབས་ནང་ཚང་གཉིས་ནས་འབུལ་ཞབས་རྒྱ་ཆེར་ཞུས། རྒྱ་སོ་ནས་ཇ་འདྲེན་པ་རྣམས་འཁོར། ཞུ་ཡིག་རྟེན་བཟང་བཅས་འདུག ཀརྨར་ཕེབས། ཐའི་ཀྱན་ཆེན་པོས་བརྫངས་པའི་མི་དཔོན་རྒྱ་དཔོན་ལས་ཚན་ཅན་ལྔ་བརྒྱ་སྐོར་སླེབས་ནས་གོང་དུ་ཕེབས་པའི་ཞུ་ནན་བྱུང༌། འདན་མ་སྐྱ་ཡུ་དང་གསེར་ཡིག་པ་གཞན་རྣམས་རྒྱ་སོར་བཏང༌། སི་ཏུ་བཀྲ་ཤིས་དཔལ་འབྱོར་གྱི་སྐུ་སྐྱེ་ཆོས་ཀྱི་འོད་ཟེར་ལ་སྒ་ཤུབས་སྟན་དམར་སོགས་གནང༌། དེ་ལྟར་ལོ་གསུམ་དུ་ཉིན་མཚན་བར་མེད་དུ་དབང་ལུང་དང་གསན་སྦྱངས་ཉམས་ཁྲིད་མཛད་པས་གསན་པ་མཐར་ཕྱིན་འདན་མ་གྲུབ་ཆེན་ཤིན་ཏུ་དགྱེས། ད་ནི་ཁོ་བོ་ཤི་ཡང་མི་འགྱོད་གསུངས་པས།

ཡོས་ལོ་ཟླ་བ་དང་པོར་རྗེ་སངས་རྒྱས་མཉན་པ་ཆོས་དབྱིངས་སུ་གཤེགས་པས་མཆོད་འབུལ་རྒྱ་ཆེར་མཛད། གསོལ་བ་བཏབ་པས་ལྷ་ཆེན་གྱི་དཔུང་པ་གཡས་སྟེང་དུ་སངས་རྒྱས་མཉན་པ་ཕེབས་ཟབ་རྒྱས་ཀྱི་ཆོས་ཚུལ་དུ་མ་གསུངས་པར་མཛད། དེ་ནས་བཟུང་དུལ་མོ་བཀྲ་ཤིས་འོད་ཟེར་བསྟེན་པར་མཛད་པ་ཡིན་ནོ། །དོམ་ཚ་ཧུ་ཙི་སོགས་གོང་ནས་གསེར་ཡིག་པ་མང་པོ་མུ་ཏི་འགྲམ་ལ་སླེབ་པར་ཇ་འདྲེན་པ་བཏང༌། ཉི་སྟེང་དུཕེབས། ལྷ་ཁང་དུ་བྱམས་པའི་སྐུ་ལ་ཕྱག་ནས་གནང་བར་ནས་བྲེ་གསུམ་ལ་བྲེ་བདུན་དུ་འཕེལ། ནས་འབྲུ་མང་པོ་ཟུག མུ་ཏི་འགྲམ་དུ་དོམ་ཚ་ཧུ་ཙིང༌། རྒྱ་དཔོན་དགུ་སོགས་གསེར་ཡིག་པ་རྣམས་ཀྱིས་མཇལ། མུ་ཏིག་གི་སྣམ་སྦྱར་དང་གསེར་ཡིག་དང་འཇའ་ས་སོགས་ཕུལ། དོམ་ཚ་ཧུ་ཙིས། ངེད་རྒྱ་ནག་ཏུ་རྟ་འབུལ་ལ་སོང་དུས་བདག་བརྫུ་མ་རེད་གསུངས་ནས་བཙོན་དུ་ཆུད་སྐབས་གོང་ནས་གསེར་ཁང་དུ་རྗེ་ཉིད་ཞལ་གཟིགས། སངས་རྒྱས་ཡིན་ན་ཞབས་ལ་འཁོར་ལོ་སོགས་ཡོད་ཐང་བསམ་པ་ན་ཕྱག་ཞབས་ཀྱི་མཐིལ་ལ་འཁོར་ལོའི་རི་མོ་ཡོད་པ་བསྟན། དེ་འདྲའི་བཀོད་པ་ཅན་གྱི་གསེར་སྐུ་རྒྱ་ནག་མ་རྒྱབ་ཡིག་ཏུ་སུམ་ཅུ་སོ་གཉིས་ཟེར་བའི་རྒྱ་ཡིག་ཡོད་པ་འགའ་རེ་ཡོང༌། བྱ་ཚེ་རིང་ལ་བྱ་ཚེ་རིང་ཁྲི་ཕྲག་མང་པོས་བསྐོར་པ་གཟིགས་པས་བཙོན་ལས་ཐར། རྒྱལ་པོའི་ལུང་གིས་མདུན་དུ་ཕྱིན་ཆོག་པ་བྱུང༌། བྱ་ཚེ་རིང་འདི་འདྲ་བོད་དུ་ཡོད་དམ་གསུངས་པས་མེད་ཚུལ་དང༌། རྗེའི་རྣམ་ཐར་ཞིབ་ཏུ་དྲིས་བྱུང་བས་སྔར་གྱི་གོང་མ་རྣམས་དང་ཀརྨ་པ་ཡོན་མཆོད་ཡིན་ཚུལ་སོགས་ཞུས་པས། ངེད་ལ་ཧུ་ཙི་རྒྱལ་སྲས་པའི་ལས་ཀ་གནང་བ་ཡིན་ཅིང༌། དེར་ཉི་མ་ནུབ་ཕྱོགས་ན་འོད་དཔག་མེད་ཀྱི་སྤྲུལ་སྐུ་ངེད་ཀྱི་དོན་དུ་བྱོན་པ་དེ་སྤྱན་འདྲེན་པ་ཡིན་ཞེས་པའི་དྲིལ་བསྒྲགས་སོང་ཞེས་ཟེར། དེ་ནས་གཙང་གཤིས་རྡོ་རྗེ་གྲོ་ལོད་དུ་ཕེབས། གུ་རུ་མཚན་བརྒྱད་ཞལ་གཟིགས། དྲུང་གོང་མའི་ཕྱག་མཁར་རྗེས་མཇལ། དེར་ཞབས་རྗེས་ཞིག་ཀྱང་བྱོན།

ཀཾ་པོ་དཔལ་བརྩེགས་ཀྱིས་དར་དཀར་ཕུལ། རྔུ་ཆུར་བཻ་རོ་ཙ་ནའི་གནས་སྒོ་ཕྱེས། དེར་ཡང་ཞབས་རྗེས་བྱོན། ཉུག་རུམ་པ་གཉིས་སོགས་ས་སེར་ནས་སླེབས་པར་ཇ་འདྲེན་བཏང༌། ལི་ཐང་དུ་ཕེབས། དོམ་ཚས་རྒྱལ་བ་རིགས་ལྔའི་སི་ཐང་ལྔ་སོགས་དང༌། དིང་ཕོན། གསེར་དངུལ་ཤེལ་སྤྱད་སོགས་བསམ་གྱིས་མི་ཁྱབ་པ་དང༌། རྒྱལ་ཚབ་སོགས་ལའང་བརྒྱ་ཚན་ར་སོགས་དང༌། ཀར་དགོན་སོ་སོའི་མང་འགྱེད་རྟེན་ལ་སོགས་པ་དཔག་ཏུ་མེད་པ་ཕུལ། དེ་ཉིན་ནམ་མཁར་འཇའ་འོད་དང༌། མེ་ཏོག་གི་ཆར་བབས། བྱམས་པ་འཇམ་དཔལ། བཀའ་བརྒྱུད་བླ་མ་རྣམས་དང༌། མ་མགོན་དམ་ཅན་རྣམས་གཟིགས། རྒྱ་རྣམས་ཀྱིས་གསོལ་སྟོན་དྲངས། ཉག་ཆུ་ཁར་ཕེབས་མཉན་པས་གྲུ་གླ་བརྩད་པས་ཞག་གཉིས་ཐོག་སྔར་ཡེ་མི་དར་བའི་ཟླ་བ་བཅུ་པར་ས་རོང་ཚད་པའི་ཡུལ་དེར་ཆུ་ལ་དར་ཆགས་ནས་སྒར་པ་རྒྱ་འགྲུལ་བཅས་འགྲོ་ཆོག་པ་བྱུང༌། དེ་མཚམས་ནས་དར་ཡང་ཞིག་སོང༌། དེར་རྡོ་ལ་ཞབས་རྗེས་བྱོན། དྲུང་ཉིད་ནམ་མཁའ་ལ་འཕུར་ཏེ་བྱོན་པ་རྒྱ་བོད་ཀུན་གྱིས་མཇལ། འདྲ་ཡུལ་ཚེར་ལུང་དགོན་དུ་ཕེབས། འབྲུག་ལོའི་ལོ་སར་མཛད། བ་ཐང་ཤིང་གི་གནས་སུ་རིགས་གསུམ་མགོན་པོ་དང༌། བྱམས་པ་དང་རྡོ་རྗེ་ཕག་མོ་ཞལ་གཟིགས། རྡོ་ལ་ཞབས་རྗེས་བྱུང༌། དབུས་ནས་སྤྱན་སྔ་རིག་འཛིན་སོགས་ཇ་འདྲེན་པ་རྣམས་སླེབས་པར་དྲུང་ཁྲི་དཔོན་སར་རྗེ་གོང་མས་ངེད་རང་གཉིས་འབྲུག་ལོར་འཕྲད་གསུངས་པའི་ངེས་ཤེས་ཐོབ། སེང་གེ་དགོན་དུ་ཀརྨ་པཀྴིའི་སྐུ་མཇལ། མེ་ཏོག་གི་ཆར་བབས། སྐུ་འདྲ་དང་མོལ་མཆིད་མཛད། ཐའི་ཅིན་ཆེན་པོ་སྙ་ལོ་མགོར་ཕེབས་སྐབས་ཇ་འདྲེན་པ་བཏང༌། དེར་ཐའི་ཅེན་སོགས་ཀྱིས་ཀརྨ་པ་ཞྭ་ནག་ཅན་ཞལ་ནུབ་ལ་གཟིགས་པ་མཇལ། ར་ཏི་དགའ་ལྡན་གླིང་དུ་ཕེབས། ཐའི་ཅེན་ཆེན་པོས་མཇལ། དེ་ཡང་བཙུན་མོའི་འཁོར་ཉུག་རུམ་པའི་མིང་ཡིན། གོང་མའི་ལུང་གིས་ཁྱོད་གདན་འདྲེན་ལ་ཡོངས་ནས་ལོ་འགའ་སོང་ད་མྱུར་དུ་ཕོ་བྲང་དུ་ཕེབས་དགོས་ཞུས། ཕྱི་ཉིན་ཐའི་ཅིན་གྱམ་ཁྲི་ལ་ཞོན་ཏེ་ཐའི་ཅིན་བརྒྱད།

ཏཱ་ཞིང་བརྒྱ། ཁྲི་དམག་བཅས་བྱུང་བས་མཇལ། པུས་བཙུགས་ཐལ་སྦྱར་གྱིས་གོང་གི་འཇའ་ས་བསྒྲགས་སོང༌། དེ་ཡང་ཉི་མ་ནུབ་ཕྱོགས་ན་ལྷ་རང་བྱོན་ཆོས་རྗེའི་དྲུང་དུ། ལུས་སྤོས་ཆུས་བཀྲུས། པུས་མོ་ས་ལ་བཙུགས་ནས་ཞུ་བ། ངེད་ཀརྨ་པ་སྙིང་ནས་འདོད་པ་ལ་སྐམ་པ་ཆུ་འདོད་པ་ལྟར། ཁྱེད་དང་ང་ལས་འཕྲོ་ཡོད་པས། ལ་ཆེན་ཆུ་ཆེན་རྣམས་ལ་རྫུ་འཕྲུལ་གྱིས་བྱོན་ཤོག་ཞེས་སོགས་འདུག དེ་ནས་ཉི་མ་རེ་བཞིན་བློན་པོ་སོ་སོ་དང༌། བཙུན་མོ། རྒྱལ་བུ། རྒྱལ་བུ་གཞན་རྣམས་དང་བླ་མཆོད་སོ་སོའི་འབུལ་བ་དང་ཞུ་ཡིག་རྣམས་ཕུལ། དུས་དེར་ཕུལ་བའི་དངུལ་ཀོང་དང་དངུལ་གྱི་སྤོས་ཕོར་སོགས་སྔར་དུས་མཆོད་བཤམ་དུ་ཡོད་སྐད་འདུག་གོ །རྒྱ་མིའི་དོས་སྒམ་དམར་ཐམ་འབྱར་བརྒྱ་སོགས་དོས་ཁྲི་ཚོ་གསུམ་དང་བདུན་བརྒྱ་སོགས་སླེབས། གསེར་ཡིག་པ་རྣམས་ཀྱིས་འབུལ་ཆེན་རྒྱབ། རྟ་རྒྱུགས་རྩེ་སྣ་སོགས་གཟིགས་ཕུལ། རྗེ་ཡི་ཞལ་ནས། ཁོ་བོའི་ལྟས་ལ་ཉི་ཟླ་ཆ་གཉིས་ཤར་ནས་གླིང་བཞི་འོད་ཀྱིས་ཁྱབ་པ་ལ། ཉི་ཟླ་ཆ་གཅིག་སར་ལྷུང་བ་བྱུང་བས་ད་ལན་ངེད་མི་འགྲོ་གསུང་པས་དོམ་ཙ་ཧུ་ཙི་ཡུལ་དུ་སོང༌། གསེར་ཡིག་པ་རྣམས་ཤིན་ཏུ་མ་དགའ་ནས་ཕྱིར་སོང༌། འབུལ་བ་རྣམས་མ་ཕུལ་བས། ལམ་བར་དུ་རྒྱུ་ཆས་རྣམས་གཞན་གྱིས་ཕྲོག གོང་མ་ཡང་གནམ་དུ་གཤེགས། ཉུག་རུམ་པ་དེ་ཡང་ལས་ཚན་བབས། གོང་མ་ཅིང་དོ་རྒྱལ་པོ་དེ་ཀརྨ་པ་ཆོས་གྲགས་རྒྱ་མཚོའི་སྤྲུལ་པ་ཡིན་པ་ཁོ་རང་གིས་དྲན་ཏེ་དབུ་ལ་ཀརྨ་པའི་ཞྭ་ནག་འདི་འདྲ་ཞིག་གྱོན་ནས་ང་ཀརྨ་པ་ཡིན་གསུངས་པ་ཞིག་ཡོད་འདུག་ཅིང༌། ཉུག་རུམ་པས་འབུལ་བ་བྱེད་པའི་ཚེ་རྗེ་ནས་དྲུང་གོང་མ་དང་གོང་མ་ཅིང་དེ་རྒྱལ་པོ་གཉིས་ཡང་ཡང་གཟིགས། དེ་དུས་ནས་གོང་མ་གནམ་དུ་གཤེགས་ཚར་བ་ཡིན་འདུག ཀརྨ་ན་བཞུགས་སྐབས་དུས་མཁྱེན་སྐུ་འདྲས་ད་རེས་རྒྱ་ཡུལ་དུ་མ་བྱོན་གསུངས་པ་དང༌། ཐུགས་རྗེ་ཆེན་པོས་ཀྱང་གོང་མ་ལ་སྐུ་ཚེ་མེད་པར་གསུངས་པ་ཡིན་འདུག་གོ། རྗེ་བརྒྱད་པ་ཁྲི་འདོན་ཕྱི་བཤོལ་དུ་སོང་བས་མཆོད་ཡོན་གྱི་རྟེན་འབྱུང་འཛོལ་བ་ཡིན་འདུག་གོ

།ཕྱག་མཛོད་དང་གསེར་ཡིག་པ་བགྲོས་ནས་རྗེ་ཉིད་བཙན་ཐབས་སུ་སྤྱན་འདྲེན་པར་བརྩམ་པ་ན། རྗེ་ཉིད་དྲུང་འཁོར་ཉུང་བསྡུས་བཅས་བོད་དུ་གསང་ཐབས་ཀྱིས་ཆིབས་བསྐྱོད་གནང༌། ཕྱིས་ཕྱག་མཛོད་ཀྱང་སྐུ་ཆས་རྣམས་ཟད་ནས་ཀོང་པོར་སླེབ་པར་གྱུར། ཏོམ་ཏ་དགོན་དུ་ཕེབས། ཨ་ཙ་ར་ཞིག་གིས་རྡེའུ་གྱོ་ཚལ་སོགས་མང་པོ་མདུན་དུ་སྤུངས་ཏེ་ཕུལ་བ་རྟེན་འབྱུང་ལེགས་པོ་ཡིན་པ་ལ། ཁྲིམས་པས་གཏོར། སྒར་གྱི་ཐད་རི་རྩེ་ནས་བུད་མེད་གཅིག་གིས་སྐད་བཏང་བྱུང་བར་ལྟར་བཏང་ནས་སོག་དམག་མང་པོ་བྱུང་བས། དེ་མ་ཐག་ཏུ་སྒར་བཏེག དེ་ནུབ་དྲུང་ཉིད་དང་ཆིབས་ཁ་བ་དང༌། ཨཱ་ཙརྱ་མ་གཏོགས་མ་སླེབ། ཨཱ་ཙཥའི་ཕྱི་ལ་བུད་མེད་བཞི་ཡོད་པ་ཆིབས་ཁ་བས་མཐོང༌། ཨཱ་ཙཥ་དེ་མི་ཏྲ་ཛོ་གི་ཡིན་འདུག །སྒར་དུ་ལན་གསུམ་ཙམ་བྱོན་ནས་གདམས་ངག་མང་པོ་ཞུས་གསུང་འདུག །ལྷུན་པོ་རྩེར་དབྱར་བཞུགས་དང༌། སྦྲུལ་ལོའི་ལོ་སར་མཛད། དུས་མཁྱེན་འཁྲུངས་ས་དང༌། རག་སྟག་སྐུ་འབུམ་མཇལ། འཛིན་རྣམ་རྒྱལ་དང༌། སྤ་སྤོང་དགོན་དུ་ཕེབས། མཆོད་ཁང་དུ་བྱོན། གསོལ་ཆས་དང་འབུལ་བ་ཕུལ་ཚེ་མེ་ཏོག་གི་ཆར་བབས། ཀརྨ་པཀྴི་སྐུ་འཁྲུངས་པའི་གནས་ཅག་ཏོར་ཕེབས། མཚོ་ཀེ་མདོར་ཨ་གྲོ་བན་བོན་སྡེ་དགོན་གྱིས་མཇལ། འོར་ལར་ཀརྨའི་དཔལ་ཤེས་མཇལ། ཁྱེད་རྒྱ་ནག་དུ་མ་བྱོན་པ་ལེགས། རྒྱ་འདྲེ་རྣམས་དང་ངེད་ཚོ་རབ་སྒང་དུ་འཁྲུགས་ནས་ངེད་རྣམས་རྒྱལ་བ་ཡིན་ཞུས། ཀརྨར་ཕེབས་རང་བྱུང་བའི་སྒྲུབ་གནས་བྲག་དམར་ལ་ཟླ་མཚམས་མཛད། སྙིང་ཐང་དུ་ཚང་གསར་པས་སྤྱན་དྲངས། རི་ཁག་རྣམས་ཀྱིས་མཇལ་འབུལ་ཞུས། ཟུར་མང་དུ་སྤྱན་དྲངས་འབུལ་ཞབས་མཛད། རི་བོ་ཆེར་ཕེབས། ལྷ་ཁང་དུ་གདན་དྲངས། རྒྱབ་རིར་ཐུགས་རྗེ་ཆེན་པོ་ཞལ་གཟིགས། མཁན་སློབ་རྣམས་ལ་ཆོས་ཀྱི་མོལ་མཆིད་མཛད། ལྷོ་རོང་རྫོང་སར་དུ་ཕེབས། འོ་ལུང་དུ་ལྷོ་རྒྱུད་ཀྱི་གྲྭ་སློབ་ཐམས་ཅད་ཀྱིས་མཇལ། རྒྱ་སྟོན་བྱ་བྲལ་བས་སྤྱན་དྲངས་འབུལ་ཞབས་བསྟབས། ལྕགས་ཏུར་དགོན་པ་བཏབ།

རེ་རྒྱབ་དགོན་དུ་ཡེ་ཤེས་མགོན་པོ་སོགས་ཞལ་གཟིགས། ཙན་དན་དགོན་དུ་དགེ་འདུན་སྟོང་རྭ་ཅན་གྱིས་སེར་སྦྲེང་གིས་བསུས། འཇའ་དང་མེ་ཏོག་གི་ཆར་ཁ་བ་ཙམ་ཉིན་ཞག་བཅོ་ལྔར་བབས། མེ་ཏོག་འདབ་སྟོང་ཅན་ཡུ་བ་ནས་བཟུང་ཐུབ་པ་དུ་མ་བྱུང༌། དེ་ཕྱོགས་ཀྱི་ཤ་འཁོན་རྣམས་བསྡུམ་པར་མཛད། ལྕགས་ཟམ་དགེ་བསྙེན་ལ་གོ་ཁྲབ་སོགས་རྟེན་རྫས་གནང༌། སླར་ཡང་དགེ་བསྙེན་མཛད། དེར་བཀའ་བརྒྱུད་བླ་མ་རྣམས་དང་མ་མགོན་སོགས་ཞལ་གཟིགས། སྤང་ཐང་རྣམས་ལ་ཕྱག་ནས་གནང་བས་ཞིང་ས་བཟང་པོར་གྱུར། མགོ་ཟླར་ཁྱུང་ཐོལ་བརྒལ་བས་ནམ་མཁའ་འཇའ་འོད་ཀྱིས་ཁེངས། སངས་རྒྱས་མཉན་པ་ཞལ་གཟིགས། ཁྱུང་ཐོ་དགེ་བསྙེན་གྱིས་སླར་དགེ་བསྙེན་གྱི་སྡོམ་པ་ཞུས། ཕུ་ལུང་དུ་ཕེབས་རྟེན་རྣམས་མཇལ། ལུག་ལོའི་ལོ་སར་མཛད། དེ་མོ་ལ་ཕེབས། བྱམས་ཆེན་གྱི་ཐུགས་ཀར་ཕྱག་ནས་མང་པོ་ཟུག ལྟ་བ་ཚལ་ཁུང་དུ་བཞུགས། ཁྲོ་རྒྱལ་གྱིས་རྟ་བརྒྱ། ནམ་མཁའ་སྐོར་བས་རྟ་བརྒྱ། རི་བོ་གསེར་གླིང་པ་སོགས་ཀྱིས་རྟ་བརྒྱ་སོགས་ཕུལ། འཁྲུགས་རྩོད་ཐམས་ཅད་བསྡུམ། རྣམ་ཐོས་ཚལ་དང་རྩེ་ལྷ་སྒང་དུ་ཕེབས། ཀརྨའི་དབོན་བརྒྱུད་པ་དྲུང་རྡོ་རྗེ་གཞོན་ནུས་སྐུ་གསུང་ཐུགས་རྟེན་རྒྱ་ཧོར་གྱི་སྤྱད་པ་མང་པོ་དང༌། བུ་ཆུ་བས་རྟ་བརྒྱ་སོགས་ཕུལ། 

དེ་ནས་རྣམ་ཐོས་ཀྱི་རི་བོར་ཕེབས། རྗེ་གོང་མ་ཆོས་གྲགས་རྒྱ་མཚོ་ཞལ་གཟིགས། རྟེན་གནྡྷོ་ལ། ཞྭ་ནག གསེར་གྱི་འཇའ་ས་སོགས་དྲུང་གོང་མའི་སྐུ་ཆས་རྣམས་ཕྱག་བཞེས་ གནང༌། གྱི་ལིང་ཚལ་དུ་སྒར་བཏབ། དབུས་ནས་ཏྲེ་ཆེན་པ་དང༌། ངོ་ཁྲོ་རབ་འབྱམས་པ་བྱོན་པས་མཇལ། དྲུང་ཁྲིམས་དཔོན་པ་གཤེགས། ལྐོག་འཕྲང་དུ་སློབ་དཔོན་པདྨ་དང་རང་བྱུང་རྡོ་རྗེ་དང་བཀའ་བརྒྱུད་བླ་མ་རྣམས་ཞལ་གཟིགས། རྡོ་ལ་ཞབས་རྗེས་བྱོན། ཀླུ་ཞ་རྟ་མགྱོགས་སུ་བཤད་གྲྭ་བཙུགས། ངོ་ཁྲོ་རབ་འབྱམས་པ་སློབ་དཔོན་དུ་བསྐོས། རྒྱལ་འཛིན་སྟོད་སྨད་ཀྱི་ཞལ་ལྕེ་རྣམས་བསྡུམ། བན་སྒར་ནང་སོ་བསྟན་པ་རྒྱ་མཚོ་ཐུབ་ཆེན་གྱི་འཛིན་སྐྱོང་ལ་བསྐོས། རྣམ་ཐོས་རི་བོར་ཆོས་སྐྱོང་གི་གཏོར་སྒྲུབ་མཛད། མཛོད་ནག་གི་སྒོ་ཕྱེས་ནས་གཟིགས་རྟོག་གནང༌། རྩེ་ལྷ་སྒང་གི་རི་ཁྲོད་བཏབ། དེར་འཇམ་དབྱངས་ས་པཎ་ཞལ་གཟིགས། མ་འོངས་མཐའ་འཁོབ་དུ་འགྲོ་དོན་འབྱུང་བར་ལུང་བསྟན། སངས་རྒྱས་བཅོམ་ལྡན་འདས་འཁོར་བཅས་ཞལ་གཟིགས། སྒྲུབ་སྡེར་མཁན་ཆེན་ཤཱཀྱ་བཟང་པོ་བླ་མར་བསྐོས། གྱི་ལིང་ཚལ་དུ་གསེར་གླིང་བླ་མ་ཆོས་ཀྱི་རྒྱལ་མཚན་གྱིས་ཉིད་ཀྱི་རྣམ་ཐར་ཞུས་པ་ལ། བདག་ནི་ཆུང་ངུའི་དུས་ནས་ཀྱང༌།། འདོད་ཡོན་རྨི་ལམ་སྒྱུ་འདྲར་རིག། བདག་ནི་ངེས་འབྱུང་ཀུན་སླངས་ནས།། སོ་ཐར་གསེར་གྱི་བུམ་པ་ནི།། ཉེས་ལྟུང་དྲི་མས་གོས་པ་མེད།། སེམས་བསྐྱེད་པདྨ་དཀར་པོ་ལ།། རང་དོན་བ་མོས་མ་གོས་སོ།། རྡོ་རྗེ་ཐེག་པའི་ཤིང་རྟ་ལ།། ཐ་མལ་རྣམ་རྟོག་རྡུལ་གྱི་འཚུབས།། སྐད་ཅིག་ཙམ་ཡང་མི་སྣང་ངོ༌།། ཞེས་སོགས་གསུངས། བླ་མ་རུ་པ་དང་ཀྲེ་ཆུང་བས་འབུལ་ཆེན་ཞུས། སྤྱན་སྔ་ཐམས་ཅད་མཁྱེན་པའི་ཇ་ཞུས་ཞུ་ཡིག་བླ་མ་གདན་ས་པ་དང་དཔོན་པོ་ཆོས་སྐྱོང་གྀས་ཕུལ། འདིའི་དུས་སྤྱན་སྔ་ཐམས་ཅད་མཁྱེན་པ་དཔོན་སློབ་མཐུན་སྦྱོར་ལྟར་སྣང་བ་འགལ་རྐྱེན་རྣམས་ཀྱི་གནས་ཚུལ་ཡང་མཁྱེན་པས་ཞལ་མཇལ་བར་ཆེས་བཞེད་ཅིང༌། སླར་ཡང་དབོན་པོ་ཆོས་སྐྱོང་བ་ནས་གནང་བར།

སྔར་ངེད་རང་གི་ལས་དབང་གིས་ཕྱི་མ་མཇལ་མ་ཐུབ་པ་ལ་སེམས་འགྱོད་པར་ཡོད། ད་ང་རང་གིས་གདན་འདྲེན་གྱི་དངོས་གཞི་བྱེད། ཅིས་ཀྱང་ཕེབས་པ་ཞིག་ཞུ། ཕེབས་ལམ་ཡང་ཡང་ཀླུངས་ཕྱོགས་འདི་ལ་གནང་ན་ངེད་ཐིལ་གྱི་གོ་ས་འདིས་ཐིལ་པའི་ལས་ཚན་བསྒྲིག་དགོས་ཟེར་ནས། དང་པོ་འདྲ་བ་ཞིག་ལས་མི་འོང་བས་ཉང་ཁ་ཕྱོགས་འདི་ལ་ཕེབས་པར་ཞུ། བྲག་གསུམ་དུ་ང་རང་རྒན་པོ་གདན་འདྲེན་ལ་ཡོང༌། མར་ལ་ལུགས་ཀྱང་དབུའི་བྱིན་རླབས་ཙམ་གནང་བ་འདུག་ན་ང་བོད་ཡུལ་གྱི་བནྡེའི་རྒན་མགོར་འདུག་པས་མི་འགལ་མོད། ཆེད་དུ་ཞུ་རྒྱུ་ནི་མིན། གཞན་ངེད་རང་སྒར་པའི་སྲོལ་དཀར་ཡོལ་གྱི་ཤུབས་ཐག་མཛུབ་མོ་ལ་གོན། གདིང་བ་ཁྱེར་ནས་ཡོང་པ་ཡིན་པས་གནང་དཀའ་གཏན་མི་དགོས། འབྲི་སྟག་ཆོས་རྗེ་ཞལ་བཞུགས་འདི་ཐམས་ཅད་ངེད་རང་གི་སློབ་མ་ཁོ་ན་ཡིན་པས་འདི་དག་ཀྱང་དཀའ་བ་མེད་པར་ཞལ་སློབ་ཏུ་ཚུད་པ་ཞིག་འོང༌། འདི་ལྟར་མིན་ན་འདི་ཚོས་ཀྱང་མཇལ་འཕྲད་ཀྱི་དཀའ་གནས་ཅི་ཞུ་་མི་ཤེས། ཕེབས་རྗེས་ང་རང་གི་དགོན་གནས་མཆོད་གཞིས་ཡོན་བདག་སློབ་མ་ཐམས་ཅད་དྲུང་ཉིད་དུ་འབུལ། ཞེས་གསུངས་པའི་ཞུ་ཡིག་དོ་གལ་ཅན་ཕུལ་ནའང༌། སྒར་དཔོན་རྣམས་ཀྱི་བཀའ་གྲོས་ལ་དེ་ལྟ་ན་ཆོས་གསན་པ་འཆར་ཞིང་དེ་མི་ལེགས་པའི་བཀའ་གྲོས་བྱུང་སྟེ། སྐུ་དབང་མ་འདུས་པའི་ཚུལ་གྱིས་བཀའ་ཤོག་ནང་མ་ཡང་གནང༌། དེ་ནས་མི་རིང་བར་སྤྱན་སྔ་ཐམས་ཅད་མཁྱེན་པའང་སྐུ་ཞིང་དུ་གཤེགས་སོ། །ཆང་ དོང་སྒང་དུ་བཞུགས་ཚེ་རྟ་དཔོན་དཀོན་མཆོག་རྒྱལ་མཚན་ཤི་བའི་སྔས་སུ་ཕེབས་ཏེ་འཕོ་ བ་གནང༌། ང་ནི་སྐྱེ་རྒ་ན་འཆི་འདི།། མཐོང་བ་ཙམ་གྱིས་སྙིང་རླུང་འཕྱོ།། ཁྲོམ་དུང་ཕྱུར་བསགས་པའི་ནང་ཤེད་ན།། རྒན་པོ་སྟོང་ཡང་རྙེད་མི་འགྱུར།། ཞེས་སོགས་མགུར་མཛད། རྒྱལ་གོང་ལྷུམ་བྲག་སོགས་སུ་དབུས་གཙང་ནས་མཇལ་མི་དང་དགེ་འདུན་ཉིས་སྟོང་ཙམ་ལ་མདོ་སྡེ་དྲན་ཉེ་སོགས་གནང༌། གཟིམས་དཔོན་འདན་གོ་ཤྲཱི་འདའ་ཁར་སྤྱན་དྲངས་ཕྱག་རྫས་རྣམས་རྩིས་ཕུལ།

མཚམས་སྦྱོར་བཟང་པོའི་བཀའ་གནང་སྟེ་ལྷར་སྐྱེ་བར་ལུང་བསྟན། ངོ་ཁྲོ་རབ་འབྱམས་པ་ཁམས་འགྲོ་ས་གནང༌། འཇང་དང་སྤུ་འབོར་དུ་ཀརྨ་པའི་བསྟན་པ་དར་བར་བྱས། མཚུར་ཕུ་བ་ཉི་མ་བཀྲ་ཤིས་ཀྱིས་མཇལ་ཏེ་ཆོས་མང་པོ་ཞུས། སྐབས་དེར་འཇམ་དཔལ་སྨྲ་སེང་པན་ཆེན་ཟི་ལུང་པར་གནས་གྱུར་པ་དང༌། རོང་སྟོན་གཉིས་ཤིན་ཏུ་དགྱེས་པའི་ཚུལ་བཅས་ཕེབས་བྱུང་ཞེས་དང༌། ཇོ་ནང་པ་རོང་སྟོན་གཉིས་ཤིན་ཏུ་དགྱེས་བཞིན་པར་ཡང་ཡང་མཇལ་གསུངས། ཚེ་སྒྲུབ་ཟླ་བ་གསུམ་མཛད་པས་ཚེ་དཔག་མེད་ཞལ་གཟིགས། འཁོར་ལ་ཐུགས་མ་སུན་ན་ཇི་འདོད་དུ་བཞུགས་ཆོག་པའི་ལུང་བསྟན་བྱུང༌། བུ་ཆུ་ན་བཞུགས་ཐོག་རྒྱལ་ཚབ་སྤྲུལ་སྐུ་སྒར་དུ་སྤྱན་དྲངས། དགེ་བསྙེན་གྱི་སྡོམ་པ་གནང༌། གཙུག་ཕུད་དོར། མཚན་གྲགས་པ་དཔལ་འབྱོར་དུ་གསོལ། མགོན་པོ་བེར་ནག་ཅན་བེང་ཐོགས་པ་ཞལ་གཟིགས། སྟག་ལུང་པ་སོགས་བྱང་རིས་མང་པོར་ཇོ་བོའི་གསུང་སྒྲོས་སོགས་ཀྱི་བཀའ་ཆོས་གསུངས། དེ་ནུབ་རྨང་ལམ་དུ་རིན་པོ་ཆེའི་ཁྲི་དབུས་མར། རྗེ་ཉིད་དང༌། གཡས་སུ་ས་སྐྱ་བདག་ཆེན། གཡོན་དུ་འབྲི་ཁུང་ཆོས་རྗེ་ཀུན་རིན་པ་བཞུགས་ནས། བདག་ཆེན་པས་སྡོམ་གསུམ་གྱི་ཕྱོགས་བཟུང༌། ཁོ་བོས་དགོངས་གཅིག་ཕྱོགས་བཟུང་སྟེ་ཐལ་བ་འཕང་བས་ས་ཐམས་ཅད་གཡོས། རྗེ་འབྲི་ཁུང་ཆོས་རྗེ་སྐྱོབ་པར་གྱུར། བདག་ཆེན་པ་ས་པཎ་དུ་གྱུར་ཏེ་གཉིས་ཀས་ཀརྨ་པར་བསྔགས་བརྗོད་མཛད་པ་རྨིས་གསུངས་འདུག དགེ་འབྲི་འཁྲུག་ལོངས་སྐབས་འབྲི་ཁུང་ནས་ཀོང་པོའི་དམག་དགོས་ཚུལ་གྱི་ཞུ་ཡིག་བྱུང་བ་ཡང་རྗེ་འདིས་བཤོལ། འོན་ཀྱང་འབྲི་ཁུང་པ་རྒྱལ་ཙམ་བྱུང༌། འོར་ཤོད་དུ་འཁྲུགས་ཆེན་ལངས་པར། ར་ཁྱི་ཕག་སྒར་པ་སྤྱན་འདྲེན་ལ་བྱུང་བར། དེར་ཕེབས། རྒྱལ་ཚབ་པ་ཡང་ཕེབས། སློབ་དཔོན་ཆོས་མཛད་ལ་ཨུ་རྒྱན་བསྙེན་སྒྲུབ་ཀྱི་ཁྲིད་གནང༌། ཕྲག་ཡུལ་དུ་ཕེབས་ཚེ་སྦྱིན་བདག་གྲྭ་རིས་རྣམས་དང་ཟུ་རུ་གདོང་གི་གཟིམ་ཁང་སོགས་ངོས་འཛིན་གནང༌། དགའ་མ་མོ་གཟིགས་པས་དད་པ་ཚད་མེད་མཛད།

དཔལ་མཁའ་སྤྱོད་དབང་པོ་ཞལ་གཟིགས་བསྟོད་པ་མཛད། དགའ་མ་མོར་གདན་ས་པས་སྤྱན་མ་དྲངས་པས་རྟེན་འབྱུང་འགའ་རེ་ཡལ། དེ་མ་ཇ་ཐོག་ཏུ་གདན་ས་བ་བྱུང་ནས་ཙན་དན་དཀར་པོའི་ཐུབ་སྐུ་སོགས་ཕུལ། དགེ་སྦྱོང་འབྲུག་དར་རྒྱས་ཀྱིས་མཇལ། ཕྲག་ཟེང་པོ་སུམ་མཁར་ཡན་གྱི་ཡོན་བདག་རྣམས་ཚོགས་པར་ཆིང་མཛད། མཚོ་ཁྲ་མོའི་བླ་མས་མཇལ། ཐུབ་སྐུ་ལོ་བརྒྱད་ཚད་ཙམ་ལ་རབ་གནས་ཞུས་པས་དྲུང་ཁྲོ་བ་ལྟར་མཛད་གཟན་ལྕག་རྒྱས་ནས་ཕྱག་ནས་གནང་བས་སྣུམ་ཙར་གྱིས་སོང༌། དེ་ཀར་ཆོས་སྡེ་ལྔ་ཞེས་པའི་ཁྲིད་ཡིག་དང༌། ཟབ་མོ་གཏུན་ཁུང་མ། རྟོགས་ལྡན་འཁྲུལ་སེལ་སོགས་ཐུགས་བརྩམ་གནང༌། རྗེ་རིན་པོ་ཆེ་ལ་བྱམས་པས་སངས་རྒྱས་འཇིག་རྟེན་དུ་བྱོན་པ་ལྟ་བུ་ཡོང་གསུང་འདུག་ཅིང་ང་ལ་ཡང་དེ་འདྲ་གསུང་བྱུང་ཞེས་གསུངས། ཡང་ལུང་པ་འདི་རིན་སྤུངས་འདྲ་ཞེས་དང༌། བྱམས་ཆེན་སྐུ་སྐྱེ་ལ་བྱད་དབྱིབས་འདི་འདྲ་འདུག་ཅེས་དང༌། དེའི་བར་སྲིད་དེ་རྒྱན་ཆས་བཅས་བྱུང་ཚུལ་སོགས་གསུངས། བླ་མ་བ་ཡོ་བ་ཞྭ་དམར་པ་བཙལ་བར་མངགས་པ་དང༌། སྤང་ལེབས་གཅིག་ལ་ཤོ་རྒྱལ་བྲིས་ནས་སྐུ་རྩེད་གནང་བས་དེ་སླབས་གྱི་རྒྱལ་ཕམ་ཐམས་ཅད་ལུང་བསྟན། དེར་སྐུའི་བཀོད་པ་གཉིས་བསྟན། གནས་སུ་ཕེབས། ལམ་དུ་རྗེ་དྭགས་པོ། དུས་མཁྱེན་སོགས་བཀའ་བརྒྱུད་ཀྱི་བླ་མ་ཐམས་ཅད་གཟིགས། བཀྲ་ཤིས་ལྗོངས་སུ་ཕེབས། དྲུང་གོང་མ་རྣམས་ཀྱི་བཞུགས་ཁྲིར་བཞུགས། གནས་མཇལ་མཛད། དེར་རྒྱུད་སྡེའི་ལྷ་མང་པོ་ཞལ་གཟིགས། བདེ་མཆོག་ཕུག་ཏུ་ཞབས་འདྲེད་ཤོར་བར་ཕྱག་རྗེས་བྱོན། བ་ཡོར་ཕེབས་དུས་རྒྱལ་པོ་མཚན་ལྡན་ལ། བུ་གཅིག་ངེད་ལ་ཕུལ་གསུངས། བུ་ཆུང་ཟླ་ངོ་བཅོ་བརྒྱད་པ་ཞིག་ཡོད་པ་དང༌། དེ་ཡི་ཚུལ་ལུགས་རྣམས་ཞུས་པས་དེ་འདིར་ཁྱེར་ཤོག་གསུངས། དེ་ནས་ཉི་མ་རེ་རེར་དྲུང་མཁའ་སྤྱོད་དབང་པོ་ད་ནམ་ཕེབས་ཁོ་ན་གསུངས། ཕྲུག་གུ་དེ་སྐུ་མདུན་དུ་ཁྲིད་བྱུང་བས། མིང་ལ་དཀོན་མཆོག་ཡན་ལག་བཏགས་པར་མཛད། དབུ་སྐྲ་བཞེས།

རྣལ་འབྱོར་དྲི་མེད་དཔལ་དེ་ད་ལྟ་བྱིས་པའི་ཚུལ་དུ་ཕེབས་བྱུང་གསུངས། དྲུང་རོལ་པའི་རྡོ་རྗེའི་སྐུ་གསུང་བྱོན་མའི་ཞལ་ནས། འདི་ན་རྟེན་འདི་ལྟ་བུ་ཡོད། དེ་ཉིད་ཐོན་ལ་ལྷ་སའི་སྤྱན་རས་གཟིགས་ཀྱི་མདུན་དུ་བཞུགས་ཆུག ཞེས་པའི་གསུང་བྱོན་འདུག སོག་སྟེང་གི་གཙུག་ལག་ཁང་ལ་རབ་གནས་མཛད། སྤྲུལ་སྐུར་ན་བཟའ། ཕྱག་མདུད། དུད་རྫས་སོགས་གནང་སྟེ་གཙང་སྦྲ་གྱིས་ཞེས་ཕེབས། བ་ཡོ་མར་འཕྲང་དུ་རྡོ་རྗེ་རྣལ་འབྱོར་མ་ཞལ་གཟིགས། རབ་འབྱམས་པ་དཔལ་འབར་སོགས་ལ་ཕྱག་ཆེན་ཁྲིད་གནང༌། མངའ་རི་རྒྱལ་མོའི་སྤྲུལ་སྐུ་བྱོན། ཐུགས་རྗེ་ཆེན་པོའི་སྒོམ་བཟླས་སོགས་གནང༌། ཕག་ལོའི་ལོ་སར་མཛད། སྨོན་ལམ་ཆེན་པོ་བཙུགས་རྩེད་སྣ་མང་པོ་མཛད། ཚེས་གཅིག་ལ་ནམ་མཁའ་དྭངས་ཤིང་མེ་ཏོག་གི་ཆར་བབས་པ་སོགས་བྱུང༌། དེ་ནས་དགའ་མ་མོར་ཕེབས། མཁའ་སྤྱོད་དབང་པོ་དང་ཆོས་དཔལ་ཡེ་ཤེས་ཀྱི་སྐུ་གདུང་གཉིས་ལ་ཕྱག་མཆོད་སོགས་མཛད་ཙ་གོང་གི་གནས་མཇལ། མཁའ་འགྲོ་ཕུག་ཏུ་ཕྱག་རྗེས་བྱོན། ཟུ་རུ་གདོང་གི་གཟིམས་ཁང་གི་ལས་འཕྲོ་གནང༌། རང་བྱུང་བའི་སྦྱིན་བདག་གློ་མང་པོས་མཇལ། པགས་རིགས་སོགས་ཕུལ། ཁྱིམ་གྱི་སྒོ་གང་ན་བསྟན་སོགས་ཞུས་པ་ཇི་བཞིན་གསུངས་པས་དེ་རྣམས་ཤིན་ཏུ་དད་པར་གྱུར། ཐུབ་ཆེན་མཁན་ཆེན་པ་སོགས་ལ་ཟབ་མོ་ནང་དོན་གསུངས། ནུབ་གཅིག་མཚན་ཕྱེད་ཙམ་ན་དྲུང་ཉིད་རྟོག་མེད་དུ་སོང་བ་ན་སྐུ་འཁོར་རྣམས་ཀྱིས་སྐུ་སྟེམས་པར་གོ་ནས་སྐུ་རིམ་འདྲ་བྱས། རྟོག་མེད་དེ་ལས་སད་པའི་ཚེ་དབུ་མའི་སྐོར་མང་པོ་གསུངས། ད་ནི་དོན་འདི་ལ། རྔོག་ལོ། ཇོ་ནང་པ། ས་སྐྱ་པཎ་ཆེན། བུ་སྟོན། རོང་པོ་རྣམས་བྱོན་ཀྱང་མི་འཇིགས་གསུངས། དེ་ནས་བཟུང་ཐལ་རང་སྔགས་རྒྱུད། ལྷག་པར་གཞན་སྟོང་དབུ་མའི་དོན་ཐམས་ཅད་ཐུགས་ལ་ཤར། ཐུགས་བརྩམ་སྔ་མ་རྣམས་དང་མངོན་རྒྱན་ཡང་གཞན་སྟོང་དུ་བཀྲལ་བའི་ཊཱིཀ་མཛད། དེ་ནས་རྒྱལ་པོ་མཚན་ལྡན་ཕ་བུ་སྒར་དུ་བོས་ནས་གཞན་ངོར་ངོས་འཛིན་སོགས་མཛད་བཅུག

ནམ་མཁའ་དྲི་མ་མེད་པའི་མཐོང་ཉིད་དུ་སོགས་ཀྱི་སྤྲུལ་སྐུའི་ཚུལ་རྣམས་ཕྱག་བྲིས་གནང༌། སྐབས་དེར་ཇོ་ནང་པའི་ངེས་དོན་རྒྱ་མཚོ་སོགས་དང༌། རྨ་བྱ་དང༌། ཤཱཀ་མཆོག་གི་དབུ་མའི་སྟོང་ཐུན་སོགས་གཟིགས། ཉེ་གནས་ཀྱི་མིག་སྐྲོངས་པས་རྟེན་འབྲེལ་གྱི་ཤོག་དྲིལ་ཞིག་བཏགས་པས་མོད་ལ་ཕན། ཕྱིས་མིག་གཉིས་ཀ་ཟུག་པ་ནའང་རྟེན་འབྲེལ་གྱི་སྔགས་གཅིག་གནང་བས་མྱུར་དུ་ཕན། སྔགས་དེ་ག་ནས་ལགས་ཞུས་པས། ཕ་དམ་པས་གནང་བ་ཡིན་གསུངས། གློ་ལམ་ནག་པོ་ནས་ཕེབས་དུས་ནགས་གསེབ་ནས་ཀུས་འདེབས་པ་ན་ཀོང་པོར་ཕྲིན་ལས་སྐྱོང་ཚུལ་གྱི་ལུང་བསྟན་དུ་གོ །ཞིམ་བུ་ནག་པོ་ཞིག་གིས་ལམ་བསྟན། དེས་བྲག་ལ་སྦར་བྲད་བྱས་པར་གཏེར་རེ་ཡོད་ཅིང༌། ནག་པོ་སྤྱོད་པའི་སྐུ་ཡང་གཏེར་ནས་ཐོན། ཉིན་གཅིག་སློབ་དཔོན་ཞི་འཚོ། ཡེ་ཤེས་སྙིང་པོ། ཀ་མ་ལ་ཤཱི་ལ་གསུམ་དང༌། རྔོག་ལོ་ཆེན་པོ་ཞལ་གཟིགས། མོན་རྒྱལ་པོ་སྤྲང་དར་བཙུན་མོ་སྲས་དང་བཅས་པ་བྱུང༌། གསེར་ལྗང་རྡུང་གི་པད་ཞུ་སོགས་ཕུལ། རྒྱ་གར་བའི་རྩེ་སྣ་མང་པོ་ཕུལ། བཞུགས་ཁྲི་སྟེང་དུ་འཇམ་དབྱངས་བཞུགས་པ་གཟིགས་བསྟོད་པ་མཛད། བཞུགས་གདིང་ལ་འཇམ་དབྱངས་ཀྱི་གདན་ཞེས་ཞལ་ཡིག་རྒྱབ་སྟེ་རྟེན་སྒོམ་དུ་ཡོད། ཟུར་རི་གདོང་ལ་འཇམ་དབྱངས་དགྱེས་པའི་མདངས་ལྡན་བཏབས་པ་གནང༌། རྨང་ལམ་དུ་རྗེ་ཕྲིན་ལས་པས་རྣམ་བཤད་རིག་པ་ཚར་གཅིག་གསུངས་པ་ཐུགས་ལ་ཆགས། རྗེ་ཕྲིན་ལས་ཞབས་དང༌། དགེ་འདུན་སྒང་པའི་མཁན་ཆེན་ཕེབས་པར་ཇ་འདྲེན་བཅས་རྣམ་ཐོས་ཀྱི་རི་བོའི་ཡང་དབེན་དུ་ཕེབས། རྗེ་ཉིད་བསྙེན་པར་རྫོགས་པའི་མཁན་སློབ་ཀྱི་ཞུ་བ་ཕུལ་ཏེ། དགུང་ལོ་ཉེར་གཅིག་པའི་མགོ་ཟླའི་ཚེས་བརྒྱད་ཉིན་རྣམ་ཐོས་ཀྱི་རི་བོར་མཁན་པོ་རཱ་ཧུ་ལ་བྷ་དྲའི་སྤྲུལ་པ་བརྟན་པའི་ཡན་ལག་བསྙེན་པར་རྫོགས་ནས་ལོ་བཅུ་ཕྲག་ལྷག་པ་ལོན་ཞིང༌། མཁས་པའི་ཡན་ལག་སྡེ་སྣོད་གསུམ་ལ་འཛིན་མཁས་གསལ་རིག་གི་ལྔ་ཚན་བཞི་རྫོགས་པ་དཔལ་ཆོས་གྲུབ་སེང་གེའི་ཞབས་ཀྱིས་མཁན་པོ་དང༌།

ཀརྨ་པའི་ཕྲིན་ལས་པ་ཆེན་པོ་ཕྱོགས་ལས་རྣམ་པར་རྒྱལ་བས་ལས་བྱེད་པའི་སློབ་དཔོན། མཁན་པོ་དཔལ་ཤཱཀྱ་བཟང་པོས་གསང་ཏེ་སྟོན་པ། གྲིབ་ཚོད་པ་བླ་མ་དཔོན་ཡིག་པ་བཀྲ་ཤིས་བཟང་པོ་ལ་སོགས་པ་བདུན་གྱི་ཚོགས་ལས་བསྙེན་པར་རྫོགས་པ་དགེ་སློང་གི་དངོས་པོ་ཡང་དག་པར་ནོད་ཅིང་སངས་རྒྱས་ཀྱི་བསྟན་པ་མཐའ་དག་ལ་དེ་བཞིན་གཤེགས་པ་ཉིད་དང་ཐ་མི་དད་པར་གྱུར། མཚན་ཆོས་གྲུབ་གྲགས་པ་དཔལ་བཟང་པོར་གསོལ། དེའི་ཚེ་མཁན་པོ་ལས་ཚེ་དཔག་མེད་གྲུབ་རྒྱལ་ལྷ་མང་གི་ཚེ་དབང་ཞུས། རྣམ་སྲས་མདུང་དམར་ཅན་ཆོས་སྐྱོང་དུ་ཕུལ་ཞིང་ཁོང་གི་བཞེད་པ་གཞན་སྟོང་གི་བཤད་པ་མཛད་ནས་ལྟ་བ་འདི་ཁྱེད་ཀྱིས་འཛིན་དགོས་ཞེས་ཞུས་ནས། ཕྱིས་སུ་མཁན་ཆེན་གྱི་དགོངས་བཞེད་སྐོང་བར་ཤེས་རབ་ཀྱི་ཕ་རོལ་དུ་ཕྱིན་པའི་དོན་གཟུང་འཛིན་གཉིས་སྟོང་གི་ཡེ་ཤེས་བདེན་གྲུབ་སོགས་གཞན་སྟོང་དུ་བཀྲལ་ཞིང༌། མཚན་ཡང་ཤེས་རབ་ཀྱི་ཕ་རོལ་ཏུ་ཕྱིན་པའི་དགོངས་འགྲེལ་རྗེ་བཙུན་མཆོག་ཏུ་ངལ་གསོ་བ་ཡོངས་འདུ་ས་བརྟོལ་གྱི་ལྗོན་པ་ཞེས་བྱ་བ་བཏགས་པའི་ཊཱིཀ་ཆེན་བརྩམས་ཏེ་མཁན་པོ་ལ་ཕུལ། འདི་ལ་མ་ལེགས་པ་ཡོད་པས་དཔྱད་པ་དགོས་གསུངས་ནས་སེ་ར་རྗེ་བཙུན་གྱིས་ཀར་ལན་ཞེས་བྱ་བ་ཞིག་བརྩམ་པ་ཡོད། དེ་ཡང་དགུང་ལོ་ཉེར་གཅིག་གི་མགོ་ནས་ཉེར་གསུམ་གྱི་བར་གྱི་རིང་ལ་རྗེ་ཕྲིན་ལས་པའི་ཞབས་ལས་མངོན་རྟོགས་རྒྱན་གྱི་འགྲེལ་པ་དོན་གསལ། བྱམས་ཆོས་བཞི་ཚད་མ་ཀུན་བཏུས། རྣམ་འགྲེལ། རྣམ་ངེས། རིགས་ཐིག གྱེས་པའི་བསྟན་བཅོས་བཞི། མངོན་པ་གོང་འོག་འདུལ་བ་མདོ་རྩ། རྩ་ཤེ། འཇུག་པ། བརྟག་གཉིས། རྩིས་ཀུན་བསྡུས་པ་སོགས་མདོ་སྔགས་ཀྱི་གཞུང་ཆེན་རྣམས་དང༌། བོད་ཡུལ་གྱི་རྔོག་ལོ་དང་ཕྱྭ་གཙང་གི་ཡིག་ཆ། ས་པཎ་གྱི་སྡོམ་རིག་ལ་སོགས་མདོར་ན་གཞུང་ཆེན་ཉེར་ལྔའི་ཚིག་དོན་ཐམས་ཅད་གསན་ཞིང་བདེ་བླག་ཏུ་ཁོང་དུ་ཆུད་པར་མཛད། དེ་དག་གི་བར་རྣམས་སུ་དབང་རྗེས་གནང་མན་ངག་མཐའ་ཡས་པར་གསན་པར་མཛད།

དེ་ལྟར་གསན་པའི་ཡུན་ལོ་ངོ་གསུམ་ཙམ་དེ་སྲིད་གསོལ་ཇའང་ཅུང་ཟད་ལས་མི་བཞེས་པར་ཉིན་མཚན་མེད་པར་ཚིག་དོན་བསམ་པ་དཀའ་གནས་ལ་དོགས་དཔྱོད་བརྒལ་བརྟགས་སོགས་ཀྱིས་ཆོས་སོ་སོའི་གཏིང་དཔོག་པར་མཛད། སློབ་དཔོན་རིན་པོ་ཆེས་ཀྱང་འདི་ལྟ་བུའི་ཐུགས་ཀྱི་བརྩོན་པ་དང༌། མཁྱེན་པ་ཞེས་བསྔགས་པར་མཛད། མདོར་ན་ཐམས་ཅད་མཁྱེན་པ་ཞེས་མཚན་འབོད་པ་ཙམ་མིན་པར་དོན་གྱི་པཎྜི་ཏ་ཆེན་པོ་འགྲན་ཟླ་མེད་པ་སྟེ། མཁས་པ་དག་དྲུང་དུ་འོངས་པ་ན་ཡང་ཟིལ་གྱིས་ནོན་ཏེ་དྲི་ལན་ཞུ་མི་ནུས་ཤིང་ཞུས་པ་རྣམས་ལའང་ཕྱིས་འགྱོད་པའི་གནས་སུ་འགྲོ་བ་ཡིན་ནོ། །མནལ་ལམ་དུ་སློབ་དཔོན་རྒྱལ་རྔ་བདུན་པ་ཞེས་པའི་པཎྜི་ཏ་ཞིག་ལ་ཚད་མ་ལེའུ་བདུན་པ་ཟེར་བ་ཞིག་གསན་པ་རྨིས། གཞུང་དེ་ཐུགས་ལའང་ཆགས་འདུག་པ་རབ་འབྱམས་པ་ཕྱོགས་གླང་གིས་ཡི་གེར་བཀོད་ཅིང༌། རྗེས་སུ་བྱང་པ་ཆོས་མཛད་པས་ཕུལ་བའི་དཔེ་མང་ཁྲོད་ནས་ཀ་མ་ལ་ཤཱི་ལའི་ཚད་ཆེན་དེ་ཡིན་འདུག སྤྱིར་དགུང་ལོ་བཅུ་པ་ཡན་ཆད་ནས་བཟུང་བྱང་ཆུབ་སེམས་དཔའི་སྤྱོད་པ་དང་ཐུགས་མཉམ་གཞག་གི་སྒོ་ནས་ཐོས་བསམ་གཙོ་བོར་མཛད་ཅིང་དགུང་ལོ་ཉེར་གསུམ་ཕན་ཆད་ནི་ཐུན་མཚམས་མ་གཏོགས་མཉམ་གཞག་གི་ངོ་བོ་མི་སྐྱོང་བ་ཐུན་ཚོད་གཅིག་ནམ་ཡང་བྱེད་མ་མྱོང་གསུང་ཞིང་དེས་ན་རྟོགས་པ་མངོན་དུ་གྱུར་ཅིང་སྐྱེ་བོའི་མཐུན་སྣང་དུ་ཀོང་པོ་བུ་ཆུ་སོགས་སུ་འགྲོ་དོན་མཛད། དེའི་ཚེ་མཁའ་འགྲོ་མ་གསེར་གྱི་གདུ་བུ་མང་པོས་བརྒྱན་པས་རྨ་བྱའི་གདུགས་བཟུང་བ། ཌཱ་ཀི་མ་གསེར་གྱི་དྲིལ་ཕྲེང་འཁྲོལ་བ་གཉིས་ཀྱིས་ཞབས་ནས་བཏེག་པའི་དཔལ་ཤ་བ་རི་པ་རུས་པའི་རྒྱན་གྱིས་བརྒྱན་པས་བདག་ལ་རྟོགས་པ་དྲིར་བྱུང་གསུངས་ཏེ་དེའི་ལན་ནི། 

ས་དང་པོའི་རྟོགས་པ་གང་ཡིན་ན།། སྣང་སྟོང་ཟུང་འཇུག་ཆོས་ཀྱི་སྐུ།། བདེན་མེད་སྤྲིན་དང་ན་བུན་བཞིན།། ས་ལྔ་པའི་རྟོགས་པ་གང་ཡིན་ན།། གསལ་སྟོང་ཟུང་འཇུག་ཆོས་ཀྱི་སྐུ།། གཉིས་མེད་རྣམ་དག་འོད་གསལ་བ།། ས་བརྒྱད་པའི་རྟོགས་པ་གང་ཡིན་ན།། བདེ་སྟོང་ཟུང་འཇུག་ཆོས་ཀྱི་སྐུ།། སྤྲོས་བྲལ་འགྱུར་མེད་མཁའ་རྡོ་རྗེ།། ས་བཅུ་པའི་རྟོགས་པ་གང་ཡིན་ན།། རིག་སྟོང་དབྱེར་མེད་ཆོས་ཀྱི་སྐུ།། སྒྲིབ་གཉིས་རང་གྲོལ་ཨེ་མ་ཧོ།། ཞེས་བྱས་པས། རང་གིས་རང་ལ་ལྟོས་དང་གཞན་ན་མེད་དོ། །ད་ལྟ་གྱི་ཤེས་པ་འདི་ཡེ་ཤེས་ཡིན་གཅིག་ལས་མེད་དོ། །གཅིག་དེ་སེམས་ཅན་ཡང་ཡིན་སངས་རྒྱས་ཀྱང་ཡིན། ད་ལྟའི་ཤེས་པའི་རང་གདངས་འདིར། །ངལ་བ་ཆེན་པོ་མ་བྱེད་ཅིག །འདི་ལས་གཞན་དུ་མེད་དོ།། ཞེས་གསུངས་སོ།། དེར་བྱིའུ་ཤིན་ཏུ་མཛེས་པ་ཞིག་བྱུང་བ་ལ། མཛེས་སྡུག་གི་བྱེའུ་སྨྲ་མཁས་མ། །ཞེས་སོགས་གསུངས་པས་གུས་པས་ཉན་ཞིང་མཆི་མ་ཕྱུང་ནས་སོང༌། དྲུང་ན་ནེ་ཙོ་སྨྲ་ཤེས་ཐུགས་བརྩེ་བ་ཞིག་ཡོད་པའི་སྐྱེ་བ་ཞུས་པས་སྔོན་སངས་རྒྱས་མེ་ཏོག་བླ་མའི་བསྟན་པའི་ལྷག་མར་རྒྱལ་པོའི་བཙུན་མོར་གྱུར་པའི་ཚེ་དགྲ་བཅོམ་པ་པདྨའི་ཟེ་བ་བསོད་སྙོམས་ལ་བྱོན་པ་ན་བྲན་མོ་ལེགས་འཛིན་མས་སྐུར་བ་བཏབ་པ་ལ་དེ་ཆོས་གསུངས་པས་དད། ཕྱིས་ངན་འགྲོ་དུ་མ་བརྒྱུད་ནས་ནེ་ཙོ་འདི་ཡིན་པར་ཚིགས་སུ་བཅད་དེ་གསུངས། དེ་ནས་ལྐོག་ཕྲེང་གཟིམ་ཁང་དུ་ཕེབས། གནས་བཟང་བས་ཐུགས་སྤྲོ་ཞིང་མགུར་དུ་མ་གསུངས། ཁྱད་པར་འདི་ཁྱེད་ཚོས་ཡིད་ལ་ཟུང་ལ་གདངས་ཤེས་པར་སློབ་གསུངས་གནང་བ། སེམས་ཞི་ཞིང་གནས་པ་སྤྲོས་དང་བྲལ།། གསལ་དངས་ཀྱི་ཤེས་པ་བདེ་བར་ཤར།། རྟོག་དཔྱོད་རླུང་གི་དབྱུང་རྔུབ་ཆད།། བཟང་ལེགས་ལེགས་འདྲ་བ་ཞིག་དེ་ན་མཆི།། ཁྱེད་སྒོམ་ཆེན་ཡོད་ན་ཆགས་ཀྱིས་དོགས།། རྣམ་རྟོག་ཕྲ་བ་ཏུར་ཏུར་པོ།། དྲན་པས་ཟིན་པས་བདེ་བར་ཤར།། གཉིས་འཛིན་ཤེས་པའི་རྩི་བགྲང་མཁན།། བཟང་ལེགས་ལེགས་འདྲ་བ་ཞིག་དེ་ན་མཆི།།

ཁྱེད་སྒོམ་ཆེན་ཡོད་ན་དྲེད་ཀྱིས་དོགས།། བློས་བྱས་སྟོང་པ་ཅང་མེད་པོ།། ཕར་ལྟས་སྟོང་པ་ཡིན་ནོ་ལོ།། ཚུར་ལྟས་སེམས་ཉིད་རིག་རིག་པོ།། གཅིག་ཏུ་འཛིན་པའི་རྦད་ཁམས་ཅན།། བཟང་ལེགས་ལེགས་འདྲ་བ་ཞིག་དེ་ན་མཆི།། ཁྱོད་སྒོམ་ཆེན་ཡོད་ན་དྲེད་ཀྱིས་དོགས།། འདི་ཀ་ཐ་མལ་ཤེས་པ་ལ།། ཡོད་མེད་མཐའ་བྲལ་རྡུལ་མ་གོས།། སྤྱོད་ལམ་རྣམ་བཞིར་ཁྱེར་ཀྱང་བཏུབ།། བཟང་ལེགས་ལེགས་འདྲ་བ་ཞིག་དེ་ན་མཆི།། ཁྱོད་སྒོམ་ཆེན་ཡོད་ན་འཆལ་གྱིས་དོགས།། ཞེས་སོགས་མང་དུ་གསུངས། སླར་ལྐོག་ཕྲེང་གཟིམ་ཁང་དུ་སྐུ་མཚམས་ཀྱི་ཁོངས་ནས་ཆོས་རྗེ་མཁན་ཆེན་པ་ལ་ཟབ་ཆོས་དུ་མ་གནང༌། གཏེར་བུམ་གྱི་རི་ལ་ཕེབས་པ་ན་ཞབས་རྗེས་གསུམ་ཙམ་བྱུང༌། རྒྱལ་འཛིན་དུ་ཕེབས་ཏེ་ནང་སོ་སོགས་ཀྱིས་མཇལ། དབང་ཆོས་དུ་མ་གནང༌། ཀླུའི་རྒྱལ་པོ་རྒྱ་མཚོའི་ཕོ་བྲང་དུ་བྱོན་པས་གཟིགས་སྣང་དང་ཇོ་བོ་སྨྲྀ་ཏིའི་གདུང་འབུལ་བར་གཟིགས། དེ་ན་རྒྱ་བོད་ཀྱི་གྲུབ་ཆེན་ཐམས་ཅད་བཀོད་པ་འདི་ལྟ་དུས་ལོགས་བྲིས་སུ་འདུག་གསུངས་ནས་བོད་ཀྱི་འགོས་འབྲོག་མར་འབྲོམ་སོགས་ཀྱི་རི་མོའི་བཀོད་པ་རྒྱབ་ཡིག་ཚིགས་བཅད་དང་བཅས་པ་མཛད། ཡང་ཤམྦྷ་ལར་བྱོན་པས་ཤར་སྒོའི་དྲུང་ན་འཛམ་གླིང་གི་མི་རིགས་སུམ་བརྒྱ་དྲུག་ཅུ་འདུས་པའི་ཚོང་འདུས་ལ་ཞལ་བལྟ་བའི་ཐང་སྐུ་འདི་ལྟ་བུ་འདུག་གསུངས་ནས་ཐུབ་པ་གངས་ཅན་མཚོའི་ཐང་སྐུ་རྒྱབ་ཡིག་གི་ཚིགས་བཅད་དང་བཅས་པ་མཛད། དེར་གཟིགས་སྣང་གི་རིམ་པ་མཐའ་ཡས་པ་ལས་ཉིན་གཅིག་གི་གཟིགས་སྣང་བྲིས་གསུངས་ནས། དཀྱིལ་འཁོར་གྱི་དབུས་སུ་པདྨ་འདབ་བརྒྱད་ལ་རྡོ་རྗེ་སེམས་དཔའ་ཡབ་ཡུམ་བཞུགས་པ། དཀྱིལ་འཁོར་ཀྱི་མཐའ་སྤྲིན་དཀར་གྱིས་གཡོགས་པ། དེའི་མདུན་དུ་བཀྲ་ཤིས་རྟགས་བརྒྱད། འཕན་རོལ་མོ་དབུ་རྒྱན་དར་དཔྱངས་མེ་ཏོག་ཕྲེང་བ་སེངྒེའི་ཁྲི་བདུད་རྩིའི་བུམ་པ་ཀ་པཱ་ལ་སྣ་ཚོགས་རྡོ་རྗེས་ཁ་བཅད་པ་ནོར་བུ་རྔ་ཡབ་སིལ་སྙན་ཕྱེ་མ་ཕུར་མ་སོགས་དང༌།

དེའི་གཡས་སུ་ཕྱོགས་བཅུའི་སངས་རྒྱས་སྤྲུལ་སྐུའི་ཐིག་ལེ་ཁ་དོག་སྣ་ཚོགས་པའི་ནང་དུ་བཞུགས་པ་ཞེས་སོགས་དང༌། དེའི་འོག་ཏུ་དཀྱིལ་འཁོར་གྲུ་བཞི་པ་དང་ཟླུམ་པོ་སྒོ་བརྒྱད་པ་དང་ཆོས་འབྱུང་བསྣོལ་མ་དང་ཆོས་འབྱུང་རྐྱང་བས་གང་བ་དེའི་མཐར་འོད་དམར་པོས་བསྐོར་བའོ། །དེའི་འོག་ཏུ་ཐིག་ལེའི་ནང་དུ་མགོ་བོས་གང་བ་དང་མིག་གིས་གང་བ་དང་ལག་པས་གང་བ་སོགས་ཐིག་ལེའི་ནང་ན་འཆར་བའོ། །དེའི་འོག་ཏུ་རྟགས་བཅུ་དང་མུན་པ་དང་ནམ་མཁའ་དྭངས་པའི་མཐར་སྤྲིན་ཡོད་པ་དང༌། ཉི་མ་ཟླ་བའི་འོད་རི་ལ་ཕོག་པ་དང༌། ཐོག་སེར་དང་ཆར་ཟིམ་བུ་འབབ་པ་དང༌། སྐྱེས་པ་དང་བུད་མེད་མང་པོ་འགྲོ་བ་ཞེས་སོགས་དང༌། བདེ་མཆོག་དཀར་པོ་ཡབ་རྐྱང་གི་ཞལ་ནས་བདུད་རྩིའི་རྒྱུན་འབྱུང་བ་ཞེས་སོགས་རྣམ་པ་སྣ་ཚོགས་པ་སྟེ། འདིའི་ཐང་སྐུ་གཅིག་ཀྱང་མཛད། སློབ་དཔོན་ཀླུ་སྒྲུབ། ནག་པོ་པ། སློབ་དཔོན་དཔའ་བོ་རྣམས་ལས་ཆོས་སོ་སོར་གསན་པ་ཞང་རིན་པོ་ཆེ་གཟིགས་ཤིང་དེའི་སྐུའི་བཀོད་པ་ཁྱུང་དུ་མཛད་ནས་ཀླུ་འདུལ་བ་དང༌། དབང་ཕྱུག་གི་སྲས་མོ་མཛད་དེ་དབང་ཕྱུག་ལ་ཆོས་སྟོན་པ་དང༌། ཆོས་གསུང་པ་དང་མྱ་ངན་ལས་འདའ་བ་སྟོན་པ་དང༌། འཁོར་ལོས་སྒྱུར་རྒྱལ་གྱི་བཙུན་མོར་མཛད་དེ་ཤི་བའི་རྐྱེན་གྱིས་རྒྱལ་པོ་ཆོས་ལ་སྦྱོར་བ་དང༌། རི་རབ་བཤིག་པ་དང༌། སྒྲ་གཅན་ལ་བསྙེན་གནས་འབོགས་པ་སོགས་ལྷ་མ་ཡིན་འདུལ་བ་ཞེས་སོགས་གསུངས་པས་སློབ་དཔོན་ཀླུ་སྒྲུབ་ཀྱི་རིམ་ལྔ་སོགས་དང་ཉིད་ཀྱི་རླུང་སེམས་གཉིས་མེད་ལས་མཉམ་གཞག་སྣང་མཆེད་ཐོབ་གསུམ་གྱི་འོད་གསལ་བ་ལས་རྗེས་ཐོབ་ཀྱི་ཡེ་ཤེས་ཤེས་བྱ་ཐམས་ཅད་དུས་གསུམ་དུ་སྒྲིབ་མེད་འཆར་བ་ནི་སྔགས་ཀྱི་ཐུན་མོང་མ་ཡིན་པའི་རྡོ་རྗེ་འཆང་གི་སྐུ་འགྲུབ་པར་གསུངས་པས་འདི་སྐབས་མངོན་དུ་གྱུར་པར་སྣང༌། གཞན་ཡང༌། ཁོ་བོ་ས་སྟེང་འདི་ན་བྱུང་བའི་ཚེ།། རྒྱ་ནག་ཁ་ཆེ་ཡུ་གུར་ལི་དང་ནི།། ཟ་ཧོར་གསེར་གླིང་རྣམས་ན་ངོ་མཚར་བའི།།

ཆོ་འཕྲུལ་དུ་མས་སྐྱེ་དགུ་དད་པར་བྱས།། ཁྱད་པར་མི་དབང་རྒྱ་ནག་རྒྱལ་པོ་ཡི།། བསོད་ནམས་སྤེལ་སླད་ཟང་ཟིང་དངོས་པོའི་ཚོགས།། བདག་ལ་མཆོད་ཕྱིར་རྒྱ་ནག་མི་དཔོན་ནི།། བརྒྱ་ཕྲག་མང་པོ་མཆོད་ཅིང་བསྟི་སྟང་བྱས།། འོན་ཀྱང་རྒྱ་ནག་ཡུལ་དུ་འགྲོ་དགོས་ཞེས།། ནན་སྐྱེད་ཆེན་པོ་བྱས་ཀྱང་ཁོ་བོ་ཡིས།། ག་ཅིང་དཔྱད་ཚེ་ས་བདག་རྒྱལ་པོ་ནི།། ཚེ་ཡི་འཕེན་པ་གཏོང་བ་བློས་རིགས་ནས།། ཕྱོགས་དེར་འགྲོ་བའི་བརྩོན་པ་བཤོལ་གྱུར་པས།། མི་དབང་ཕོ་ཉ་རབ་ཁྲོས་རང་གནས་སོང༌།། དེ་ལ་ཆོས་སྐྱོང་ཚོགས་རྣམས་བཀའ་ཕབ་སྟེ།། རྒྱལ་པོའི་ཕོ་བྲང་མེ་དང་ཆུ་ཡི་ཆར།། དུ་མས་ཉམ་ཐག་བྱས་ཤིང་མི་རུང་བའི།། ལྟས་ངན་དུ་མས་ཤར་ཕྱོགས་འཛམ་གླིང་པའི།། སྐྱེ་བོ་ཀུན་ལ་གྲགས་པའི་བྱ་བ་བྱས།། ཁྱད་པར་འཇང་ནག་དཔུང་ཚོགས་ཞི་བར་བྱས།། ཧོར་གྱི་ཡུལ་དུ་ཚིག་མའི་ཆར་པ་ཕབ།། སོག་པོའི་རྒྱལ་པོ་རཱཥྟཱུ་པཱ་ལ་ཡི།། མཛེ་ནད་ཕྲིན་གྱིས་བསལ་བས་དྲིན་ལན་ཕུལ།། ཡུ་གུར་ཡུལ་དུ་དུག་སྦྲུལ་ཆེན་པོ་ལ།། ཡི་གེ་བསྐུར་བས་རྒྱ་མཚོའི་ནང་དུ་བྲོས།། ཁ་ཆེའི་ཡུལ་ཉེར་དགེ་འདུན་འབུམ་སྡེ་ཡིས།། མཁན་པོར་དགོས་ཞེས་དེ་ལ་འདི་སྐད་སྤྲིང༌།། སྐྱེ་བ་ཕྱི་མར་བསྒྲུབ་པར་དམ་བཅས་སོ།། ཞེས་པ་ལ་སོགས་པའི་རྣམ་ཐར་གསུངས་ཤིང་འདི་རེ་རེའི་ལོ་རྒྱུས་རྒྱས་པའང་སྣང༌། སྐུའི་སྤྲུལ་པ་རྒྱ་ནག་དང་ཤམ་བྷ་ལ་དང་ཁ་ཆེ་དང་ཨུ་རྒྱན་ལ་སོགས་པར་ཡོད་ཚུལ་དང༌། མི་ཏྲ་ཛོ་གི་དེ་སྔོན་འདན་ཡུལ་དུ་མཇལ་དུས་ལོ་ཉི་ཤུ་ཙམ་ཚོད་དུ་འདུག །ཕྱིས་ལི་ཐང་དུ་མཇལ་དུས་དགུང་ལོ་དྲུག་ཅུ་ཙམ་པ་སྐུ་རིད་ཅིང་སྔོ་བ་དབུ་སྐྲ་དཀར་བ་ཞིག་འདུག །ལྷ་ས་ནས་འོངས་གསུང་ཞིང་བོད་ཀྱི་དགོན་གནས་རྣམས་ན་ཆོས་ལུགས་བཟང་ངན་འདི་འདྲ་འདུག་གསུང་ཞིང་སྟོན། ཁོ་བོ་སཽ་རཥྟཤི་རྒྱལ་པོའི་མཆོད་གནས་བྱས། ད་མ་དྷ་རའི་རི་ལ་སྟོད་དུ་འགྲོ། ད་དུང་ལུས་འཕགས་འདི་ལ་ལོ་སྟོང་ཙམ་སྡོད། དེ་ནས་འཚང་རྒྱ་བ་ཡིན་གསུངས་ཞིང་གདམས་ངག་དང་དམ་རྫས་དུ་མ་གནང༌།

སྐུ་ལུས་ཤེལ་ལྟར་མི་སྒྲིབ་པ་དང༌། བྱ་རྒོད་ལ་བསད་གསོ་དང༌། སྡིགས་མཛུབ་ཀྱིས་གངས་རི་གཡོ་ནུས་པའི་རྫུ་འཕྲུལ་བསྟན་ཏེ་ཁྱེད་བོད་ཀྱི་གྲུབ་ཐོབ་སླ་བར་འདུག་གསུངས། རྣམ་ཐོས་ཀྱི་རི་བོར་ཕེབས་དུས་ཐོ་རངས་ཐུགས་རྗེ་ཆེན་པོས་ལུང་བསྟན་པར། ཤར་ཕྱོགས་ཀྱི་སངས་རྒྱས་རབ་ཏུ་བྱེད་པའི་འོད་འཁོར་དང་བཅས་པས་གནས་འདི་བྱིན་གྱིས་རློབས་པ་དང༌། ཕྱག་ན་རྡོ་རྗེས་བར་ཆད་སྲུང་བར་གཟིགས་ཤིང༌། དོན་ལྡན་མི་ཡི་དགེ་སྦྱོང་འདི།། དོན་དུ་བསྒྲུབས་ན་མི་རབས་གསུམ།། ཆོས་ཀྱི་འབྱུང་གནས་དག་ཏུ་འགྱུར།། སྒྲུབ་པོའང་ལོ་གསུམ་ཚེ་རིང་འགྱུར།། ཞེས་པ་གསན་ཏེ། འདི་དོན་གསུང་པ་ནི་མི་འདུག་ཀྱང་རྗེ་ཀུན་མཁྱེན་ཆོས་ཀྱི་འབྱུང་གནས་ཀྱི་ལུང་བསྟན་ཡིན་འདུག །ཡང་ཨུ་རྒྱན་བསྙེན་སྒྲུབ་ཡིན་ཟེར་བའི་གླེགས་བམ་མང་པོ་སྣང་བ་ལ་གཟིགས་པས། གསེར་གྱི་བརྒྱད་སྟོང་པ་འབའ་ཞིག་སྣང་བའི་ཡིག་འབྲུ་ལས། ཤེས་རབ་ཟབ་མོ་རྒྱལ་བའི་ཡུམ།། བརྗོད་པར་མི་ནུས་གསང་སྔགས་ལམ།། རྒས་པ་གསོ་དང་འཆི་བ་འཇོམས།། རིམས་ནད་སེལ་བྱེད་རྒྱལ་བའི་ཡུམ།། ཞེས་གསན་པ་དང༌། འཕགས་པ་འཇམ་དཔལ་ཞལ་གཟིགས་ནས་རྩ་རླུང་སོགས་གནད་བསམ་གྱིས་མི་ཁྱབ་པའི་དོ་ཧའི་ཕྱག་ཆེན་སྒོམ་རིམ་གསན་པ་དང༌། འཕགས་པ་ནམ་མཁའི་སྙིང་པོ་ལུས་མི་མངོན་པ་ལས་ཆོས་གསན་པ་དང༌། སངས་རྒྱས་འོད་སྲུང་གིས་དུས་ཀྱི་པདྨ་འབྱུང་གནས་ཡིན་ཟེར་དགེ་སློང་རྒན་པོ་གཅིག་གིས་སྐྱེ་བ་དང་རྒ་ཤི་མེད་པར་འདོད་ན་མ་རིག་པ་དྲུངས་ནས་འབྱིན་པར་བྱོས་ཤིག་ཅེས་གསན་ཞིང་ཁྱེད་ད་ལྟ་གང་དུ་བཞུགས། འོད་སྲུང་གི་དུས་གྱི་པདྨ་འབྱུང་གནས་ལགས་ན་ཡུལ་གང་དུ་པདྨ་ལས་འཁྲུངས་ཞུས་པས། ནམ་མཁའ་འདི་ད་ལྟ་གང་ན་གནས། འོད་སྲུང་གི་དུས་ཀྱི་ནམ་མཁའ་དེ་གང་ལས་བྱུང་ཟེར་ཏེ་མི་སྣང་བར་གྱུར། འོ་ན་སངས་རྒྱས་སྟོང་རེ་རེ་ལ་པད་འབྱུང་ཡང་སྟོང་འབྱུང་བར་འདུག་སྙམ་པ་ན་དེ་དེ་བཞིན་ཞེས་པའི་སྒྲ་གྲགས་སོ།

།ཞེས་སོགས་གྲུབ་རྟགས་ཀྱི་མཚན་མ་མཐའ་ཡས། དེ་སྐབས་ཙམ་གྱི་རྟགས་སྣང་རྣམས་མདོར་བྱས་པ། གྲུབ་རྟགས་དང་པོ་བདེ་ལྡན་མ་དང་མཇལ།། གཉིས་པར་འཇམ་དཔལ་ལ་སོགས་བྱང་ཆུབ་སེམས།། དྲུག་ལས་མན་ངག་གནང་ལ་སྒྲོ་འདོགས་ཆོད།། གསུམ་པར་ད་ལྟའི་གནས་ཚུལ་ཚེ་རིང་ཡང༌།། དོན་མི་འགྱུར་ཞེས་ནམ་མཁའི་སྙིང་པོ་ནས།། རྒྱལ་སྲས་བརྒྱད་ཀྱིས་ལེགས་པར་རྗེས་སུ་གདམས།། བཞི་པ་སྲོག་ཐུར་རེངས་པར་གྱུར་པ་དང༌།། ལྔ་པ་ལུས་གནས་པདྨའི་རིགས་རྣམས་ཀྱིས།། རྒྱལ་བ་མཉེས་པའི་ཤེས་རབ་མིག་ཡུལ་སྣང༌།། དྲུག་པ་ལྕེ་ལ་ངག་སྒྲིབ་དག་པའི་རྟགས།། བདུན་པ་པད་འབྱུང་ལ་སོགས་མཚན་མ་ནི།། བཅུ་ཡི་སྔོན་ལས་བཟློག་ཏུ་མི་བཏུབ་ཀྱི།། དེ་མིན་ཚེ་སྒྲུབ་འདི་དག་འབད་བྱས་པས།། ནག་པོའི་ཕྱོགས་ཀྱི་རྐྱེན་ལས་གྲོལ་ཞེས་ཐོས།། ཞེས་གསུངས་སོ།། སྒར་པ་འགས་བྱ་སྤྱོད་རྩིང་པས། རྩེ་ལྷ་སྒང་དུ་ཕེབས་འཕྲལ་ནས་བྱ་བྲལ་གྱི་སྤྱོད་པ་མཛད་ཅིང༌། དཔོན་སློབ་ཤཱཀ་རིན་པ་དང་དྲུང་ཉིད་ནས་རིག་གཞུང་རྒྱ་མཚོ་ལ་མཐའ་དཔྱོད་མཛད། མངོན་རྟོགས་རྒྱན་ཊཱིཀ་བརྩམས་པའི་དབུ་ཚུགས་པར་མཛད། དེ་ནས་ཞོ་ཁ་བླ་མ་དང༌། ནགས་ཕུ་བླ་མས་ཞུ་བ་ཕུལ་ནས་སྟག་ལོའི་ལོ་སར་སྟེང་སྒར་སྔར་བཞིན་བསྒྲིབས། ལོ་མཇུག་དུས་རིམ་མགོན་འཆམས་སོགས་དང་སྨོན་ལམ་རྩེ་སྣ་སོགས་སྔར་བས་རྒྱས་ཙམ་མཛད། འཇའ་འོད་དང་མེ་ཏོག་གི་ཆར་བབ། ཡར་རྒྱབ་དཔོན་ཆེན་པས་མུ་ཏིག་གི་མཆོད་རྟེན་སོགས་ཕུལ་ནས་རབ་ཏུ་བྱུང༌། སྦྱོར་དྲུག་སོགས་ཀྱི་ཁྲིད་མཛད། སྔ་མོ་ནས་ཨ་མདོ་བུ་ཡང་ཟུར་མང་སྐུ་སྐྱེར་ངོས་འཛིན་གནང་སྟེ་ཟུར་མང་དུ་བརྫོངས་པར་མཛད། དགེ་སློང་རྣམས་ལ་གཞི་གསུམ་གྱི་ཕྱག་ལེན་བཙུགས། ཀརྨ་ལོ་ཙཱར་གྲགས་པ་སྨིན་དྲུག་ཆོས་མཛད་རིན་ཆེན་བཀྲ་ཤིས་ལས་སྒྲ་ཀཱ་ཙན་དང་སྙན་ངག འཆི་མེད་མཛོད། སུམ་རྟགས་དང་ཡིག་རིགས་རྣམས་གསན། མཛོད་ནག་གི་རྟེན་རྣམས་ལ་གཟིགས་རྟོག་གནང༌། བྱ་བཏང་ཐར་པའི་སྐུ་སྐྱེ་སོགས་ལ་བཀའ་ཆོས་གནང༌།

ཡང་རིའི་འདུས་སྡེ་བཙུགས། ཟུ་རུ་གདོང་དུ་ལོ་མཇུག་དུས་རིམ་དང༌། ཡོས་ལོའི་སྨོན་ལམ་ཕྲག་ཐང་དུ་གནང༌། ཀོང་ཕྱོགས་ཐམས་ཅད་ལ་ཆོས་རྒྱ་དཀར་པོ་མཛད། འདུལ་བའི་བསླབ་བྱ། ལམ་སྒྲོན། སྤྱོད་འཇུག །མདོ་སྡེ་རྒྱན་སོགས་ཀྱི་ལྗགས་བཤད་གནང༌། དྲུང་ཉིད་པོ་ཏོ་བ་དང༌། རིག་རལ་སོགས་སུ་གྱུར་ཚུལ་དང་རྒྱ་ཧོར་གྱི་རྒྱལ་པོ་རྣམས་སྨིན་གྲོལ་ལ་བཀོད་ཚུལ་གྱི་སྔོན་ཚུལ་རྣམས་གསུངས། དབྱར་གནས་གྲུབ་ནས་ལྗོངས་རྒྱུའི་ཉིན་མི་མ་ཡིན་གྱིས་ཕྱག་འབུལ་བྱེད་པ་ཀུན་གྱིས་མཐོང༌། རྒྱལ་བའི་དབང་པོ་དགུང་ལོ་ཉེར་དྲུག་གི་ཐོག་ཉི་མ་དང་ཟླ་བ་ལྟ་བུའི་ཐུགས་སྲས་གཉིས་འབྱུང་བར་ལྷག་པའི་ལྷས་ལུང་བསྟན་པའི་ཟླ་བ་ལྟ་བུ་ལྷོ་བྲག་དཔའ་བོ་སྤྲུལ་པའི་སྐུ་ཕེབས། ཐོག་མར་ཞལ་འཛོམས་མཛད་ཉིན་ནམ་མཁའ་འཇའ་འོད་ཀྱིས་ཁེངས། མེ་ཏོག་གི་ཆར་བབ། དྲུང་ནས་ནཱ་རོ་ཆོས་དྲུག་གི་ཁྲིད་དང༌། རབ་འབྱམས་པ་ཕྱོགས་གླང་སོགས་ལ་རྡོ་རྗེ་གསུམ་གྱི་བསྙེན་སྒྲུབ་ཀྱི་ཁྲིད་མཛད། འདུལ་ཊཱིཀ་གི་མཆོད་བརྗོད་བརྩམས་ཚེ་རྨང་ལམ་དུ་སངས་རྒྱས་བཅོམ་ལྡན་འདས་འཇིག་རྟེན་ཐམས་ཅད་འོད་ཀྱིས་ཁྱབ་པ་ཞིག་རྨིས། མངོན་པའི་ཊཱིཀ་ཆེན་བརྩམས་པའི་དབུ་ཚུགས། མདོ་སྨད་ཤར་ནས་དོམ་ཚ་དབོན་པོའི་བསྔོ་ཞུས་འབུལ་བ། ལས་ཞྭ་གསེར་གྱི་རིགས་ལྔས་བརྒྱན་པ། ལས་གོས་ནོར་བུ་སྟོང་ལྡན་སོགས་ཕུལ། མཚལ་ཁུང་དུ་བཞུགས། ཀརྨ་གྲ་ཚང་ནས་དགེ་བཤེས་བཅུ་ཙམ་བོས་ནས་མཚན་ཉིད་ཀྱི་བཤད་གྲྭ་ཚུགས། རྟོག་གེ་འཁྲུལ་འཇོམས་ལ་ཞུ་དག་གནང༌། རྗེ་དཔའ་བོ་དང༌། སྡེ་བདུན་རབ་འབྱམས་པ་དང༌། ཕྱོགས་གླང་སོགས་ལ། བུ་སྟོན་རྒྱུད་སྡེ་སྤྱི་རྣམ་གྱི་བཤད་པ་དང༌། ཚོགས་པར་རྒྱུད་སྡེ་ལྔའི་དབང༌། དགེ་ཚུལ་སློང་ཕྱེད་དང་ཉིས་བརྒྱར་ཚོགས་པས་དབྱར་ཁས་བླངས། ཕྲག་མི་རྣམས་ཀྱིས་དམག་བསྡུས་ཏེ་ཀོང་ལུང་རལ་གསུམ་གྱི་དགེ་དགོན་ཀུན་བརླགས་པར་ཡོན་མཆོད་གཞན་ཐམས་ཅད་གྲོས་འཆམས་པ་ལ་དྲུང་ནས་དགེ་ལྡན་པའི་ཁང་ཆུང་ཞིག་ལ་གནོད་པ་བྱེད་པ་དང་མགུལ་པ་བྲེགས་པ་ཁྱད་མེད་ཀྱི་བཀའ་བབ་པས་བཟློག་པར་མཛད།

འབྲི་ཁུང་པ་ཀུན་དགའ་རིན་ཆེན་པའི་སྐུ་གདུང་ལ་རྩེ་ལྷ་སྒང་ནས་ཕྱག་ནས་གནང་བ་འབྲི་ཁུང་དུ་ཕེབས། གསའ་ཕུར་ཚོགས་པར་བཅུ་གཅིག་ཞལ་གྱི་རྗེས་གནང་མཛད། སྒར་དུ་བསྙུང་གནས་ཀྱི་སྲོལ་བཙུགས། རྫ་ཡིག་དུ་རྡོལ་ཞབས་རྗེས་བྱོན། རྗེ་དཔའ་བོ་སྒར་གྱི་བཤད་གྲྭའི་ཟུར་ཆོས་ལ་བསྐོས། རྟ་ལོའི་སྨོན་ལམ་མཛད། དྲུང་པ་སྤྲུལ་སྐུ་ཁམས་ནས་ཕེབས། ཞལ་འཛོམ་མཛད་པར་རྗེ་ཉིད་དཔལ་འཁོར་ལོ་བདེ་མཆོག་གི་དཀྱིལ་འཁོར་དུ་གཟིགས་འདུག ། དགེ་སློང་ཀུན་བཟང་གིས་དྲུང་གི་ཞལ་མཇལ་བའི་མོད་ལ། ནམ་མཁའི་མཐོང་ཐམས་ཅད་ཀརྨ་པས་གང་བ་མཇལ། སྤོ་བོར་ཕེབས། ཀར་དགེའི་འཁྲུག་པ་བསྡུམ་ནས་སྲིད་གཅིག་ཏུ་མཛད། རྩེ་ལྷ་སྒང་དུ་ལུག་ལོའི་སྨོན་ལམ་མཛད། དབོན་ཀླུ་སྐྱབས་འདས། སྐུ་སྤུར་ལ་རིང་བསྲེལ་མང་པོ་དང་མི་གཡོ་བའི་སྐུ་སོགས་བྱོན། མཛོད་ནག་ཏུ་བྱེས་ཆས་རྟེན་གསུམ་སོགས་མཛོད་དུ་རྒྱས་བཏབ། དཔུར་སྟེང་གྲྭ་ཚང་གིས་མཇལ། ཕྱག་ནས་གནང་བ་རེ་དགོན་དུ་ཕེབས། བུ་ཆུང་མཇལ། རྩེ་ལྷ་སྒང་དུ་ཁང་པ་ལ་ཕྱག་ནས་ཟང་ཐལ་དུ་སོང༌། མགུལ་ཆམ་གྱིས་གསུང་འགགས་པར་རབ་འབྱམས་པ་ཕྱོགས་གླང་གིས་ཞུས་ཏེ། དཔལ་ལྡན་བླ་མ་དམ་པའི་རྡོ་རྗེའི་གསུངས་སོགས་གནང་སྟེ་གསོལ་བ་བཏབ་པས་འཕྲལ་དུ་དངས། དྲུང་པ་སི་ཏུ་སྐུ་སྐྱེར་བསྐོས་འཇའ་དང་ལས་ཞྭ་ལས་གོས་གནང༌། གདན་ས་བར་པར་བསྐོས། ཀོང་པོ་འབུམ་རམ་པ་བཀྲ་ཤིས་དཔལ་བཟང་གིས་ཡུམ་རྒྱས་པ་རྒྱུགས་ཕུལ། སྤྲེ་ལོའི་ལོ་སར་མཛད། བྲག་གསུམ་མཚོ་སྐོར་དང༌། ནགས་ཕུར་ཕེབས། ཁྲུས་ཁང་དུ་རྒྱལ་ཚབ་སྤྲུལ་སྐུ་ཁམ་སྟོད་ནས་ཕེབས། 

དེ་ལྟར་མྱང་ཁ་རལ་གསུམ་གྱི་ལྷ་སྡེ་མི་སྡེ་རྣམས་ཀྱི་རེ་བ་བསྐངས་ཏེ་འབྲི་ཁུང་དུ་ཕེབས། པཎ་ཆེན་རྡོར་རྒྱལ་བ་གྲལ་འཕྲོས་ལ་འདུག་པར་སྡེ་པ་བཅོ་བརྒྱད་ཀྱི་ལྟ་བ་སོ་སོ་དང༌། རང་རིག་གི་སྐོར་སོགས་དྲི་བ་གནང་བས་ལན་གསལ་པོ་ཕུལ་མ་ཤེས། གྲལ་གྲོལ་པ་ན་སྤྱིར་ངེད་རང་གཞུང་ལུགས་རྣམས་ལ་བྱང་བའི་ཁུལ་དང༌། ཁྱད་པར་ཁར་སེང་ནས་ལྟ་རྟོག་མང་དུ་བྱས་པ་ཡིན་མོད། དེ་རྣམས་ནས་དྲི་བ་མི་གནང་འདུག་པས་མངོན་ཤེས་ཀྱིས་དགོང་པར་འདུག་ཅེས་གླེང་འདུག་གོ། །ཆོས་རྗེ་ཁྲི་ཐོག་པས་མཇལ། མཚེའུ་ཁར། འབྲི་ཁུང་རིན་པོ་ཆེ་པ་དང༌། ཞྭ་དམར་པ། པཎ་ཆེན་རྡོར་རྒྱལ་བ་སོགས་ལ་བདེ་མཆོག་བཅུ་གསུམ་མ་དང༌། རས་ཆུང་སྙན་རྒྱུད་ཀྱི་ཁྲིད་གནང༌། ཐེལ་པ་སྤྱི་ཆོས་ལ་ལམ་རིམ་དང༌། དགོངས་གཅིག་གི་ཟབ་བཤད་གནང་བ་རྗེ་དཔའ་བོས་ཟིན་བྲིས་གནང༌། བྱ་འཇམ་དབྱངས་ཆོས་རྗེས་ཕྱག་དཔེ་དཀོན་རིགས་པུསྟི་ཉིས་བརྒྱ་ཙམ་བསྐུར། བདག་གི་ཡོན་ཏན་གང་ཤེས་འདི་ཚོ་ལ་བལྟས་པས་བྱུང་བ་ཡིན་ཞུས་སྣང༌། དྲི་བའི་ཤོག་དྲིལ་ཞིག་འདུག་པར་ལན་ཞིབ་པར་གནང༌། དབུས་གཙང་གི་ཇ་འདྲེན་པ་རྣམས་འབྱོར། ཀླུང་ཤོད་བཀྲ་ཤིས་ཐང་ལ་གཞི་བྱེས་ལྷན་དུ་ཕེབས། བླ་མ་ཀུ་ལུང་པ་སོགས་ལྷོ་བྱང་སྟོད་སྨད་ཀྱི་བླ་མ་མང་པོ་དང༌། ཚོགས་པ་ལའང་གང་འཚམས་གྱི་ཆོས་འཁོར་བསྐོར། ལེགས་བཤད་གླིང་པ་ཕེབས། རྟེན་གནྡྷོ་ལའི་མཇལ་ཁ་གནང༌། འབྲི་ཁུང་རིན་པོ་ཆེ་དང༌། ཞྭ་དམར་སྤྲུལ་སྐུ་སོགས་ལ་ཕྱག་ཆེན་ལྷན་ཅིག་སྐྱེས་སྦྱོར་གྱི་ཁྲིད་དང༌། ཞང་གི་བཀའ་འབུམ་ལུང་དང་དབང་འགའ་རེ་གནང༌། ཐན་པ་བྱུང་བར་སྐུ་ཁྲུས་མཛད་པའི་མོད་ལ་ཆར་བབས། ཡངས་ཅན་ནས་ཞྭ་དམར་གཅིག་ཤོས་ནས་ཇ་འདྲེན་བྱུང་ཁ་བ་ཆེན་པོ་བབས། དེར་སངས་རྒྱས་མཉན་པའི་དངུལ་སྐུ་ལ་རབ་གནས་མཛད་པས། དུས་མཁྱེན། ཀརྨ་པཀྴི། ཕག་གྲུ། སྐྱོབ་པ་སོགས་བཀའ་བརྒྱུད་བླ་མ་རྣམས་དང༌། སངས་རྒྱས་བཅོམ་ལྡན་འདས། བདེ་མཆོག་ཡབ་ཡུམ་སོགས་དང༌། མ་མགོན་སོགས་བཀའ་སྲུང་རྣམས་དང༌།

རྗེ་སངས་རྒྱས་མཉན་པ་ཞལ་གཟིགས། གསང་བ་བླ་མེད་ཀྱི་རྟེན་འབྲེལ་ལུང་བསྟན་མཛད། རུག་པ་ལྷ་ཁང་དང་བཀའ་གདམས་ཀྱི་དགོན་ཀ་མ་གཟིགས་པས་སྔོན་ཚུལ་མང་པོ་དྲན་གསུངས། སྟག་ལུང་ནས་ཇ་འདྲེན་དང༌། ཧོར་ཐར་འབུམ་དང༌། ཁྲོ་རྒྱལ་འབུམ་སོགས་ཧོར་མང་པོས་མཇལ། སྟག་ལུང་དུ་ཕེབས། གཟིམ་སྐྱིལ་དུ་ཐང་པའི་སྐུ་སོགས་གནས་མཇལ་མཛད། འཇའ་འོད་དང་མེ་ཏོག་གི་ཆར་བབས། དགེ་ལྡན་རྩེ་ཤར་རྗེ་བསོད་གྲགས་པ། རྗེ་དགེ་འདུན་རྒྱ་མཚོ་རྣམས་ཀྱིས་ཞུ་ཡིག་གུས་འདུད་སྤྱན་འདྲེན་དང་མཇལ་འདུན་ཞུ་བ་སོགས་བྱུང༌། ར་སྒྲེང་དུ་ཕེབས། ཇོ་བོའི་ཐུགས་དམ་འཇམ་པའི་རྡོ་རྗེ་དང༌། ཇོ་བོའི་དངུལ་གདུང་སོགས་མཇལ། སྨོན་ལམ་མང་པོ་མཛད། རྟེན་རྣམས་ལ་མཆོད་འབུལ་དང་ཚོགས་པར་མང་འགྱེད་གནང༌། འཇའ་ཚོན་དང་མེ་ཏོག་གི་ཆར་བབ། ཤ་ར་བའི་ཕྱག་དཔེ་རྣམས་ཀོ་ཐུམ་ལྕགས་གཟེར་གྱིས་བསྡམ་འདུག་པར་བདེན་སྟོབས་བརྗོད་པས་སྒམ་རྣམས་ཁ་རང་བྱེར་གྱུར་པས་གཟིགས་རྟོག་གནང་ནས་རྒྱས་བཏབ། ར་སྒྲེང་གི་གཞི་བདག་རྣམས་ཀྱིས་མཇལ་སྡོམ་པ་ནོད། རྨང་ལམ་དུ་ཐང་ལྷས་མཇལ། ཐང་ལྷའི་གངས་མགུལ་ནས་འཇའ་ཁ་དོག་ལྔ་པ་ཤར། བྱེ་ལུང་དུ་འབྲོམ་དང་མཁའ་སྤྱོད་པའི་འཁྲུངས་ས་རྣམས་མཇལ། དེ་ནས་རིམས་པར་ཡངས་ཅན་དུ་ཕེབས། ལ་ཁར་དམ་ཅན་གྱིས་བསུ་མ་བྱས། བྱ་ལོ་མགོ་ཟླའི་ཉ་ལ་འོག་མིན་མཚུར་ཕུར་ཕེབས། ནང་སོ་དང་ཏྲེ་ཆུང་སོགས་ཀྱིས་བསྙེན་བཀུར་ཞུས། སྤྱི་ཆོས་རྒྱུད་བླ་བཙན་ལུགས་ཀྱི་བཤད་པ་དང་སོ་སོར་ཉམས་ཁྲིད་གནང༌། ཞྭ་དམར་པ་སོགས་ལ་དུས་མཁྱེན་བཀའ་འབུམ་གྱི་ལུང་མཛད། ཀརྨ་ཕྲིན་ལས་པར་ཞབས་བརྟན་འབུལ་པ་བསྐུར། ཁྱི་ལོའི་ལོ་སར་དང་སྨོན་ལམ་རྒྱས་པར་མཛད། སྡེ་པ་སྨྱུག་ལ་པས་སྤྱན་དྲངས། ཕེབས་ལམ་དུ་ཀརྨ་པཀྴིས་ལྷ་ཆེན་བཞེངས་དུས་ཀྱི་སྟོན་མོའི་ཐུད་དང་མར་གྱི་ཚད་ཀྱི་བྲག་གཟིགས་སུ་ཕུལ། ཀོ་ཁྱིམ་དུ་ཇོ་བོ་སྔགས་ཀྱི་བདག་པོ་ཞལ་གཟིགས། སྨྱུག་ལར་ཕེབས། ཐེག་ཆེན་རྩེར་རྗེ་ཕྲིན་ལས་པ་མཇལ།

སྙིང་ཕྲོག་དམར་མོ། ཀུ་རུ་ཀུལླེ། འདོད་རྒྱལ། དུར་ཁྲོད་བདག་པོ། སྒྲོལ་དཀར་སོགས་ཀྱི་རྗེས་གནང་ཞུས། སྣེ་གདོང་པའི་ཇ་འདྲེན་བྱུང༌། ཡར་ལུང་སྦུས་རི་སོགས་ཀྱི་མཇལ་མི་རྣམས་ལ་སྤྱན་རས་གཟིགས་ཀྱི་སྒོམ་བཟླས་གནང༌། ལེགས་བཤད་གླིང་གི་བཀའ་རམ་རྣམས་དང༌། སྒར་གྲྭ་ཚང་གི་བློ་གསལ་རྣམས་གཞུང་ཆེན་རྣམས་ལ་བཤད་པ་བཏང་བཅུག །དབུས་གཙང་གི་དུས་འཁྲུག་ལ་བར་ཆིངས་ཀྱི་བཀའ་ཤོག་གནང༌། སྨྱུག་ལ་བས་འབུལ་ཆེན་བསྟབས། སྡེ་པ་བློན་འཁོར་བཅས་ཆོས་དང་ཟང་ཟིང་གིས་ཚིམས་པར་མཛད། རྗེ་ཕྲིན་ལས་ཞབས་ཀྱིས་དགེ་བ་ཐམས་ཅད་བྱང་ཆེན་དུ་བསྔོ་བའི་ཚིགས་བཅད། ང་ཡི་བསམ་རྒྱུ་མཚུངས་མེད་ཆོས་ཀྱི་རྗེ་སོགས་ལྗགས་བརྩམ་མཛད། དེ་ནས་གནམ་གཞུང་དུ་ཕེབས། ཕག་གྲུའི་སྐུ་ཕྱག་ནས་མ་ཕུལ་བྱུང་བའི་མདུན་དུ་ནས་འབྲུ་སྨུག་ཁྲ་ཤིན་ཏུ་སྣུམ་པ་བྲེ་དོ་ལྷག་སྤུངས་འདུག་པ་ཐང་ལྷས་ཕུལ་པ་ཡིན་འདུག །དེ་ནས་ཆིབས་རགས་ཕེབ་ལམ་ནས་རིམ་གྲོ་པ་སངས་རྒྱས་དཔལ་གྲུབ་ཀྱིས་གཟིམ་དུང་རྙེད་པ་ཡངས་ཅན་དུ་ཁ་གཏད་ནས་འབུད་བཅུག །སྐུང་གི་རི་ཁྲོད་དུ་དགུན་བཞུགས་མཛད། དེར་ཡང་དགོན་རི་ཆོས་དང༌། ཆོས་དྲུག །རླུང་སེམས་གཉིས་མེད་སྦྱོར་དྲུག །རས་ཆུང་སྙན་རྒྱུད། ཨོ་རྒྱན་བསྙེན་སྒྲུབ། ལྷན་ཅིག་སྐྱེས་སྦྱོར། རོ་སྙོམས་སྒང་དྲིལ། བློ་སྦྱོང་དོན་བདུན་མ་རྣམས་གནང༌། ཕག་ལོའི་སྨོན་ལམ་མཛད། དེ་ནས་གཙང་དུ་ཆིབས་ཁ་བསྒྱུར། བོ་དོང་འཆི་མེད་སྤྲུལ་སྐུས་མཇལ། བོ་དོང་པའི་གྲུབ་མཐའི་གསུང་འཕྲོས་དུ་མ་མཛད། མཁས་མཐོང་ལེགས་པོ་གནང༌། གྲ་མ་གྲུ་བཞིར་ཕེབས། སྐུ་འདྲ་རིན་པོ་ཆེ་མཇལ། གཡག་སྡེ་ཟེ་དམར་དུ་ཕེབས། ངུར་སྨྲིག་གི་སྒྲོལ་མར་སྙན་ཤལ་སོགས་ཕུལ། རིན་སྤུངས་ངག་དབང་རྣམ་རྒྱལ་སྲས་བློན་བཅས་རིན་ཆེན་རྒྱན་སྤྲོད་ཀྱི་ཆིབས་བསུ་བཅས་རིན་སྤུངས་སུ་ཕེབས། མཁའ་རུ་ཀླུ་སྡིང་དུ་གསེར་མདོག་ཅན་འབུམ་རམ་པ་སོགས་གྲལ་འཕྲོས་ལ་འདུག སྡེ་པ་དཔོན་བློན་རྣམས་ཉིན་ལྟར་དུ་སྐུ་མདུན་དུ་ཕེབས།

དགའ་ལྡན་ཕོ་བྲང་དུ་རྒྱལ་བ་རྒོད་ཚང་པའི་དབུ་ཐོད་མཇལ། བྱམས་ཆེན་ལ་སྙན་ཤལ་དང་སྨོན་ལམ་མཛད། སྒར་གྱི་བཤད་གྲར་ཤེས་ཕྱིན་ཊཱིཀ྄་ཆེན་ལྗགས་བཤད་གནང༌། དྲུང་གོང་མའི་བུ་ཆེན་སྐུ་ལུང་བླ་མ་སོགས་དང་སྒྲུབ་གྲར་རང་གི་འདོད་ཆོས་དུ་མ་སྩལ། སྡེ་པ་ཟིལ་གནོན་པ་བསྙེན་པར་རྫོགས། ཀརྨ་འབངས་ཞེས་བཏགས། རྨང་ལམ་དུ་ཤཱཀ་མཆོག་དང་མཇལ། བདུད་རྩི་རིལ་བུ་བསྒྲུབ་པས་ལུང་པ་དྲི་བཟང་གིས་ཁྱབ། དེ་ནས་ཤངས་མཐོང་སྨོན་དུ་ཕེབས། གསེར་མདོག་ཅན་ནས་ཆོས་རྗེ་ལྕང་ར་བས་མཇལ། དབུ་ཚད་ཀྱི་དྲི་མོལ་ཞིབ་པར་གནང་སོང་ཡང་མཁས་མཐོང་ཙམ་མཛད་འདུག །ཇོ་ནང་པ་རཏྣ་བྷ་དྲ་བྱུང༌། དབུ་ཚད་སྐོར་གྱི་དྲི་མོལ་མང་པོ་མཛད། མཁས་མཐོང་ལེགས་པོ་གནང༌། རྗེ་བཙུན་ཀུན་དགའ་གྲོལ་མཆོག་ཕེབས་པས་མཇལ། འདི་པ་དང་དཔོན་སློབ་ཀྱི་རྟེན་འབྲེལ་འགྲིགས་ན་ལྷག་པའི་ལྷས་ལུང་བསྟན་པའི་ཉི་མ་ལྟ་བུའི་སློབ་མ་དེ་ཡིན་ནའང༌། ཚིག་སྣ་ཅུང་ཟད་མ་འཕྲོད་པས་ལེགས་ལམ་དུ་མ་གྱུར་པ་ནི་བདག་བར་ཁམས་པ་མི་རྒྱུ་རྩུབ་པས་བརྫད་ཅེས་གསུངས་པ་ཡོད། ཤངས་ཆོས་འཁོར་ནས་དུས་འཁོར་རབ་འབྱམས་པ་བོས་ནས་གསན་དུ་རེ་བ་གནང་བ་ལ། དབང་རྒྱུད་བཤད་མན་ངག་དང་བཅས་པ་མཐའ་རྒྱས་སུ་ཕར་གནང་ནས་དད་པ་ཐོབ་པར་གྱུར། ཉུག་རྒྱལ་ཁང་དུ་དགུན་བཞུགས་མཛད། བླ་མ་བམ་སྤོམ་པ་འབའ་ར་གདན་ས་པ་སོགས་ལ་ཆོས་འབྲེལ་གནང༌། བྱི་ལོའི་སྨོན་ལམ་མཛད། འཇང་གི་འབུལ་སྐྱེལ་བ་སླེབ། སྡེ་པ་དཔོན་བློན་ལ་ཚེ་དབང་སོགས་མཛད། ཐོབ་རྒྱལ་ཀུན་སྤང་པ་བསྙེན་པར་རྫོགས། མི་རིང་བར་གཞུང་ལུགས་ཤིན་ཏུ་མཁས་པར་གྱུར་ཏེ། འདི་པས་ཕྱིས་ཐོབ་རྒྱལ་འདུལ་གྲྭ་གླིང་བཏབ་བཤད་གྲྭ་བཙུགས། གསེར་མདོག་ཅན་དུ་ཕེབས། བྱ་རྒོད་ཕུང་པོའི་ཆོས་ཁྲིར་བཞུགས། དཔལ་མཆོག་པས་འདུལ་བའི་བཤད་པ་ཕུལ། བསམ་འགྲུབ་རྩེར་ཕེབས། བརྒྱ་ཚོར་སྒར་ཕབ། རྩེར་སྤྱན་དྲངས་གསོལ་སྟོན་ཞུས། འབུམ་རམ་པ་དགེ་འདུན་ཉི་མ་དང༌། ཆོས་རྗེ་རྔོ་བསྟན་ལ་འབེལ་གཏམ་མཛད།

སྐབས་འདིར་ལ་སྟོད་ལྷོ་ཁྲི་སྐོར་ནང་ཞིག་པའི་མགོན་སྐྱབས་མཛད། ཞལ་ངོ་མི་གཏི་ལ་བཞུགས་དགོས་པའང་སྒར་དུ་ཆོས་མཛད་བྱས་ནས་བཞུགས་ཆོག་པ་མཛད། སྤྲུལ་སྐུ་སྨན་ཐང་བ་སོགས་ལ་དབུ་མའི་ལྟ་ཁྲིད་དང་སྤྱི་ཆོས་སུ་སྣེ་ཟུར་བའི་ལམ་རིམ་སོགས་གནང༌། བཀྲ་ཤིས་ལྷུན་པོ་དང༌། ཞ་ལུ་རི་ཕུག །ངོར་ཆུ་མིག་ཁྲོ་ཕུ་སྣར་ཐང་རྣམས་སུ་གནས་མཇལ་མཛད། རྟེན་གནྡྷོ་ལ་བཤམས། སྡེ་པར་མཇལ་ཀ་གནང༌། བྱ་གཤང་ཆོས་རྗེ། ཆོས་རྗེ་ནུབ་ར་བ། ཆོས་རྗེ་གནམ་པ་སོགས་ལ་འདོད་ཆོས་གང་དགོས་གནང༌། ཕུང་པོ་རི་པོ་ཆེར་སྤ་ནམ་སྡེ་པ་ལ་སྤྱན་རས་གཟིགས་ཀྱི་རྗེས་གནང་སོགས་སྩལ། ཁུ་ལུང་མི་ལའི་སྒྲུབ་ཕུག་མཇལ། ཡར་འབྲོག་མངོན་དགའ་ནས་འཆི་མེད་པ་ཕེབས། རམ་ལྡིང་མ་དང༌། འབྲོང་བུ་དགོན་རྙིང༌། ཇོ་མོ་གངས་རྣམས་སུ་ཕེབས། དཀར་ལེབ་དུ་སྒྲུབ་པ་བ་རྣམས་ལ་རྣམ་ཐར་ལེགས་སྤྱད་མའི་འགྲེལ་པ་གནང༌། གསོལ་འདེབས་བཙུགས། དོན་དུ་ཐང་ལྷ་སོགས་གཞི་བདག་རྣམས་ལ་ཆོས་བཤད་པ་ཡིན་འདུག །དེར་ཞབས་རྗེས་ཀྱང་བྱོན། དེ་ནས་སྤེལ་རམ་གཟིམ་ཁང་གསར་བཏབ་དུ་བཞུགས། མཆིལ་ཕུའི་རི་ཁྲོད་དུ་གྲུབ་ཐོབ་གླིང་རས་ཞལ་གཟིགས་ཏེ་མགུར་མང་པོ་གསུངས། དེའི་ཉེ་འདབས་སུ་དཔོན་མོ་གསེར་ཁང་མས་མཇལ། བུད་མེད་ལ་ཕྱག་རྗེན་ཕྱག་དབང་མི་ཡོང་བས་སྣ་ལོག་བྱས་སོང༌། ཨོ་རྒྱན་རི་ཁྲོད་དང་འབྲམ་དགོན་སར་དུ་ཕེབས། སྤྱི་ཆོས་སུ་དགོངས་གཅིག་གི་འགྲེལ་པ་དང༌། སྒེར་ཆོས་ཀྱང་འགའ་རེ་གསུངས། མཚན་མོ་གཟིམ་ཁང་ལ་མི་མ་ཡིན་གྱིས་བསྐོར་བ་བྱེད་པའི་སྒྲ་འུར་ཏིར་བྱུང༌། ཡར་འབྲོག་ཁྲི་དཔོན། ཟང་ཟང་ནེ་རིང་བླ་མ། སྒམ་པོ་སྐུ་སྐྱེ། བྱ་བཏང་ཐར་པ་བའི་སྐུ་སྐྱེ་འཇང་གྲ་བ་སོགས་ལ་སོ་སོའི་འདོད་ཆོས་གནང༌། གླང་ལོའི་སྨོན་ལམ་མཛད། ཆོས་འབྱུང་ཕུག་ཏུ་རྡོ་རྗེ་ཐེག་པའི་ཐུགས་དམ་མངོན་དུ་གྱུར་ཚུལ་གྱི་མགུར་མཛད། དེ་ནས་ཡངས་ཅན་ཕྱག་མཛོད་དང་ཧོར་རྣམས་ཀྱིས་སྤྱན་དྲངས་ནས་ཞྭ་དམར་མཆོག་སྤྲུལ་ཡངས་ཅན་གྱི་ཁྲིར་བཀོད་པའི་ཤིས་པ་བརྗོད།

དེ་སྐབས་དུས་ཟིང་ལངས་པས་ཆོས་རྗེ་འཛམ་གླིང་པ་སྐྱབས་ཞུ་བར་སླེབ། མ་ཡུམ་གཤེགས་ནས་སྤུར་བཞུ་བའི་སྐབས། འཇའ་འོད་དང་མེ་ཏོག་གི་ཆར་བབ། བདག་མོ་ཡོན་མཆོད་བྲོས་ནས་ཕུན་ཚོགས་རྩིས་ལེན་ལ་རིམ་གྲོ་པ་མངགས། ཡར་འབྲོག་སྣ་དཀར་རྩེར་སྤྱན་དྲངས། ཁྲི་དཔོན་པས་བསྙེན་བཀུར་ཞུས། དེར་སངས་རྒྱས་ཀྱི་འཕེལ་གདུང་དང༌། རྒྱ་ཧོར་ཀྱི་འཇའ་ས་རྣམས་གཟིགས་ཕུལ། མངོན་དགའ་ཆོས་སྡེ་དང༌། སྟག་ལུང་པས་འབུལ་ཞབས་ཕུལ། ཕོ་མ་ལྷ་ཁབས་སུ་རྒོད་ཚང་པའི་སྒྲུབ་ཕུག་ཏུ་ཡུན་རིང་བཞུགས། ལྷོ་ལ་ཡག་པས་གདན་དྲངས། གུ་རུ་ལྷ་ཁང་དུ་ཕེབས་སྐབས་ཆིབས་པ་ཞིག་ཤི་བ་ཡུངས་འབྲུ་ལྟ་བུའི་རིང་བསྲེལ་གྱི་ཕུང་པོར་གྱུར། ལྷ་ལུང་བརྒྱུད། ལྷོ་གྲོ་བོ་ལུང་དུ་ཕེབས། སྲས་མཁར་དུ་བཞུགས། རྗེ་ཞྭ་དམར་པ་སོགས་ཀྱི་བླ་སྒྲུབ་མཛད། ནང་ཐམས་ཅད་འོད་ཟེར་གྱིས་གང་བ་དང་མར་པ་ཡབ་སྲས་རྣམས་ཞལ་གཟིགས། དགུན་གང་བ་བཟང་པོའི་མགུལ་ཁ་ཏོར་བཞུགས། རྒྱལ་མཁར་རྩེའི་ཞལ་བདག་དགོས་ཞུས་པར་ངེད་ཀརྨ་པ་ལ་རྫོང་གཞིས་དང་མི་སྡེའི་བདག་པོ་བྱེད་པའི་སྲོལ་མེད་གསུངས། སིལ་མ་ལ་བརྒལ་རྐང་ཚུགས་ཁར་སྡེ་པ་སྲང་མགོ་བས་གཞི་ལེན་ཞུས། སྨྱུག་ལ་བས་སྤྱན་དྲངས་སྦུད་སྡེ་ཕུར་བཞུགས། དབྱར་ཞལ་གྱིས་བཞེས། ཆོས་རྗེ་ཞྭ་དམར་སྤྲུལ་སྐུར་བསྙེན་རྫོགས་ཕུལ་ནས་ཀོང་པོ་ལ་ཕེབ་པའི་ཕེབ་རྫོངས་དང༌། ཆིབས་སྐྱེལ་མཛད། ལེགས་བཤད་གླིང་པར་མང་འགྱེད་དང༌། སྡེ་པ་དཔོན་བློན་ལ་དབང་ཁྲིད་སོགས་གནང༌། དེ་ནས་ཤམ་པོའི་མགུལ་དུ་བཞུགས། ཡོས་ལོའི་སྨོན་ལམ་མཛད། སོས་ཀ་ཁྲོམ་སར་བཞུགས། ཕོ་བྲང་ནས་གོ་ཤྲི་དཔོན་སློབ་ཕེབས། འབུལ་ཆེན་དང་འཇང་རྒྱལ་པོའི་འབུལ་སྐྱེལ་སླེབ། བསམ་སྡེ་དཔོན་མོས་གྲྭ་ཚང་བཞུགས་གནས་སུ་ཀླུ་སྡིངས་ཕུལ། དེ་ནས་དྭགས་པོ་སྐུ་རབ་པས་སྤྱན་དྲངས་ནས་ལྕགས་རྩེ་དང་གྲི་གུ་བརྒྱུད་སྐུ་རབ་ཏུ་ཕེབས། དྭགས་ལ་སྒམ་པོར་སྐུ་འདྲ་རིན་པོ་ཆེ་ལ་ན་བཟའ་སོགས་ཕུལ། ཚོགས་པར་མང་འགྱེད་བཏང༌།

སྐུ་རབ་ཏུ་སྡེ་པ་ཁྲི་ཐོག་པར་བསྐོས་འཇའ་གནང༌། དགེ་སློང་དོན་གྲུབ་རིན་ཆེན་བླ་མར་བསྐོས་ཏེ་ཟུར་རིའི་འདུས་སྡེ་བཙུགས། དྭགས་ཀོང་གི་དད་འདུས་རྣམས་ཀྱི་རེ་བ་གང་བར་མཛད། བྱང་སྐྱིད་ཕུག་ཏུ་ཕེབས། ཞང་གཡུ་བྲག་པས་བྱིན་གྱིས་བརླབས་པའི་སྣང་བ་བྱུང་ཏེ་མཐར་ཐུག་དབུ་མའི་འཇོག་འཚམས་ཐལ་འགྱུར་འཐད་པའི་ལུགས་སུ་བཞེད་ནས། འཇུག་པའི་ཊཱིཀ་ཆེན་བརྩམས་པར་མཛད་ཅིང་ཐལ་འགྱུར་པའི་གཞུང་འཛུགས་པར་གནང་ནའང་གཙོ་བོར་ནི་རྗེ་རང་བྱུང་ཞབས་ཀྱི་དགོངས་པ་གཞན་སྟོང་གཙོ་བོར་མཛད་པའོ། །མཛོད་འགྲེལ་ལ་ཞུས་དག་གནང༌། སྦྲུལ་ལོའི་སྨོན་ལམ་ཆེན་མོ་མཛད། གཉལ་སྨད་དུ་མགོན་པོའི་ཞལ་འབག་མཇལ་སྙན་དར་དང་གཏོར་གསོས་གནང༌། གསེར་ཕྱེ་འབུམ་པ་དང་ཀརྨ་པཀྴིའི་སྐུ་འདྲ་མཇལ། གསེར་ཆབ་སོགས་གསོལ། རྩེ་མོ་རིའི་སྐྱེད་ཚལ་དུ་བཞུགས། ཁྲི་དཔོན་པ་ལ་དགེ་བསྙེན་གྱི་སྡོམ་པ་ཕོག་སྟེ་གཉལ་སྡེ་དྲུག་གི་འདུས་སྡེའི་བླ་མར་བསྐོས། ཤོ་བོར་དབྱར་གནས་མཛད། རྗེ་བཀྲ་ཤིས་འོད་ཟེར་འདས་པའི་དགོངས་རྫོགས་བསྒྲུབས་ཤིང་ཕྱིས་སྔགས་གྲྭ་ཡང་བཙུགས། མོན་དོམ་ཚང་དུ་ཕེབས། རྗེ་མཚོ་སྣ་པ་འཁྲུངས་སའི་མཆོད་རྟེན་མཇལ། བྱ་པ་སྤྲུལ་སྐུའི་བསྙེན་རྫོགས་གསན་བཞེད་པར་དྲུང་སྐོར་རྣམས་ཀྱིས་བཤོལ་བཏབ། མོན་རྒྱལ་པོ་སྤྲང་དར་གྱི་བུ་མོ་སོགས་ཀྱི་འབུལ་བ་རྣམས་བཞེས། དུས་མཁྱེན་སྒྲུབ་གནས་སུ་ཕེབས་མགུར་གསུངས། ཡར་འབྲོག་གཤག་རྩེར་དགུན་བཞུགས་དང་རྟ་ལོའི་སྨོན་ལམ་ཆེན་མོ་མཛད། སོས་ཀ་དགའ་རིར་ཕེབས། རྒྱལ་ཚབ་སྤྲུལ་སྐུ་ཞི་བར་གཤེགས་པའི་དགོངས་རྫོགས་མཛད། ཡར་ལུང་བདག་པོས་ཟུལ་ཕུ་ནས་དེར་ཕེབས། རྔོག་ཆོས་རྡོར་བའི་བཞུགས་གནས་དང་མར་པའི་གདུང་ཁང་མཇལ། འུ་ཤང་རྡོའི་གནས་མཇལ་མཛད། དེ་ཚེ་གནས་ཆུང་རྒྱལ་པོས་རྒྱུད་བསྐུལ་ཏེ་འབྲས་སྤུང་བས་དམག་བསྡུས་ནས་སྒར་པ་བཀག་ཇོ་མཇལ་ལ་འབྱོན་མ་བཅུག་པས་མི་རིང་པར་མཚལ་སྟག་གི་གཙུག་ལག་ཁང་ལ་མེ་གནོད་བྱུང་ངོ༌།

།ཏྲེ་ཆུང་པ་མྱུར་དུ་ཤོག་གསུངས་པ་ལ། སྐབས་དེར་ཕེབ་མ་གྲུབ་པས་བླ་མ་གཤེགས། སྐུ་འཁོར་རྣམས་ལ་རྒྱས་འགྲེལ་དྲི་མེད་འོད་ཀྱི་ལྗགས་བཤད་ཟླ་བ་དྲུག་ཏུ་མཛད། གངས་རི་ཐོད་དཀར་གྱི་གནས་གཟིགས་གནང༌། དེར་རྡོ་ལ་ཞབས་རྗེས་མང་དུ་བྱོན། ཟུལ་ཕུའི་དགོན་འདབས་སུ་ཆིབས་པའི་རྗེས་ཀྱང་བྱོན། ཁམས་དང་འཇང་གི་འབུལ་སྐྱེལ་སླེབ། ལུག་ལོའི་སྨོན་ལམ་ཆེན་མོ་མཛད། རྗེ་ཉིད་ཞིང་ཁམས་གཞན་དུ་གཤེགས་པའི་གསུང་བྱོན་པ་ན། ཞྭ་དམར་དཔའ་བོ་སོགས་སོ་སོ་ནས་བརྟན་བཞུགས་ཕུལ་བས་དགུང་ལོ་བརྒྱད་དུ་བཞུགས་པར་ཞལ་གྱིས་བཞེས་ཤིང་རྗེ་དཔའ་བོ་རིན་པོ་ཆེར་ཚུར་ལ་ཞབས་བརྟན་སྨོན་ལམ་རྒྱས་པར་གནང༌། བྱ་འདུལ་གྱི་ལྗགས་བཞུགས་པའི་མཆོད་རྟེན་ལ་ཞིག་གསོ་དང་རྒྱ་འཕན་སོགས་ཕུལ། ཚེས་བཅུ་གསུམ་ལ་གུང་ཐང་གི་གཙུག་ལག་ཁང་མེ་ལ་ཤོར། གྱེ་རེ་ལྷ་ཁང་མཇལ། ཆུ་ཤུལ་དང༌། ལེགས་བཤད་གླིང་དུ་ཕེབས། རྗེ་ཕྲིན་ལས་པའི་སྐུ་གདུང་ལ་མཆོད་པ་རྒྱ་ཆེར་ཕུལ། ཆུ་བཟང་གི་གོང་དེར་དབྱར་གནས་མཛད། ལེགས་བཤད་གླིང་པ་དང་བཅས་པར་དགོངས་གཅིག་གི་བཤད་པ་གནང༌། རིན་སྤུངས་པས་རྒྱལ་རྩེར་དམག་བཤམས་པར་བཀའ་ཤོག་གནང་ཡང་ཉན་མ་འདོད། གནམ་ཁོག་དང་མཚུར་ཕུར་ཕེབས་ནས། ཞིག་གསོའི་མཁར་ལས་ཚུགས། ནུབ་གཅིག་ཤོག་དུང་ཆེན་པོ་མནམ་པས་ལྟོས་གསུངས། དེ་ནུབ་སྟག་ལུང་ལྷ་ཁང་མེས་ཚིག་པ་དང༌། འབའ་འབྲོམ་ལྷ་ཁང་ཞིག་པར་གྱུར། མགོན་པོའི་དགྲ་ཆོས་མཛད། སྤྲེལ་ལོའི་སྨོན་ལམ་མཛད། གསེར་ཐོག་བསྒྲུབ་ཅིང༌། ཤངས་ལུགས་རྒྱུད་སྡེ་ལྔའི་དབང་སོགས་དང་བཀའ་ཆོས་མང་པོ་སྩལ། དགེ་སློང་གཡུང་ཡང་རིའི་བླ་མར་བསྐོས། མཚུར་ཕུའི་ཞིག་གསོ་གྲུབ་ནས་ལྷ་ཕུ་བས་སྤྱན་དྲངས་ཏེ་གཙང་དུ་ཕེབས། གནམ་ན་མགོར་འབྲི་ཁུང་ཟུར་པ་དང་མཇལ། ཞལ་འཕྲོས་སྨར་འབུལ་བ་མཚོན་ཙམ་འདུག་པར་འབུལ་སློག་ཆེན་པོ་གནང༌། ཟུར་པ་ཤིན་ཏུ་དད་པར་འདུག །ཟབ་ཕུ་ལུང་དུ་ཨོ་རྒྱན་སྐུ་མཇལ། སྙན་དར་སོགས་དང་མཆོད་འབུལ་མཛད།

དྲེལ་སྣ་གདོང་དུ་ཡོ་ཁུལ་དང༌། ཁྲོ་རྒྱལ་འབུམ་ཕ་བུ་ལ་ལུགས་གཉིས་ཀྱི་བཀའ་ལུང་རྒྱས་པར་གནང༌། ཀརྨ་སི་ཏུའི་འབུལ་ཆེན་བྱུང༌། བྱ་ལོའི་སྨོན་ལམ་ཆེན་མོ་མཛད། ཐོབ་རྒྱལ་དགྲ་འདུལ་གླིང་དུ་ཕེབས། སྐུ་གསུམ་ངོ་སྤྲོད་ཀྱི་ཁྲིད་བརྩམ་གྲུབ། ཟླ་འཛིན་སྒོ་ཡིག་ལ་བསྙད་པའི་ལུང་བསྟན་མཛད་པ་ཐམས་ཅད་ཐོག་ཏུ་བབས། འབའ་བྲོམ་ལྷ་ཁང་ཞིག་གསོ་གྲུབ་པར་ཕྱག་ནས་གནང་བ་འབའ་བྲོམ་དུ་ཕེབས། སྐུ་འདྲའི་དབུ་ཐོག་ཏུ་ཕྱག་ནས་སྤུངས་པ་ལྟ་བུར་གྱུར། བྱང་རིགས་རྣམས་ཀྱིས་ཕྱག་ནས་བཟུང་རྒྱུ་བྱུང༌། ཏྲེ་ཆུང་གི་གསེར་འབུམ་ལ་ཕྱག་ནས་གནང་བའང་དེར་བབས། སྡེ་པ་ལྷ་ཕུ་བས་དཔལ་ལྷོ་དགོན་དང་སྲས་གཅིག་སོགས་ཕུལ། དེར་ཉེ་གནས་སངས་རྒྱས་དཔལ་གྲུབ་བླ་མར་བསྐོས། བྲ་གོར་ནས་ཞབས་ཏོག་ཞུས། རྒྱལ་ཚབ་སྐུ་སྐྱེར་དབང་དང་བྱིན་རླབས་མཛད། 

རྒྱལ་ཚབ་སྤྲུལ་སྐུ་གོང་མ་དེ་དག་སྒར་པས་སྟོད་སྨད་དུ་གདན་དྲངས་པས་སྐུ་ཚེ་མ་བྱུང༌། ད་རེས་ལོ་བཅུ་གཉིས་སུ་ཁྱེད་རང་ཚང་གིས་ཞབས་ཕྱི་ཞུས་གསུངས། གྲུ་བཞིར་སྐུ་འདྲ་རིན་པོ་ཆེ་མཇལ། རབ་སྒང་ཕྱོགས་ཀྱི་འབུལ་སྐྱེལ་བ་རྣམས་འབྱོར། བྱང་ཐང་དུ་གངས་དཀར་ནས་སྡེ་པ་སྲང་མགོ་བ་བྱོན་འབུལ་ཆེན་བསྟབས། ཁྱི་ལོའི་སྨོན་ལམ་མཛད། ལྕགས་རྩེ་གྲི་གུ་བརྒྱུད། ལྷ་ཁང་དུ་ཕེབས། སྤྱི་ཆོས་སུ་འདུལ་ཊཱིཀ་བཤད་པ་གནང༌། དབྱར་གནས་མཛད། བྱང་པ་ནང་སོ་སོགས་ཀྱིས་ཉིན་གཅིག་ལ་བརྒྱ་འབུལ་བཅུ་གསུམ་ཙམ་བྱུང༌། རྗེ་ཞྭ་དམར་བ་སྒར་དུ་ཕེབས། སྐུ་གསུང་ཐུགས་རྟེན་སྐུ་ཆས་གྲྭ་པ་ཆིབས་སྒ་འཁོར་སོགས་གནང༌། བཞུགས་ཁྲི་འདྲ་མཉམ་མཛད། ས་གཞི་ཐམས་ཅད་དར་གོས་གསེར་དངུལ་སྐུ་གསུང་ཐུགས་རྟེན་སོགས་ཀྱིས་བཀང་ནས་ཕུལ། ཉིན་གཅིག་ཕྱག་སྒམ་ཐམས་ཅད་ཁ་ཕྱེས་ཏེ་ངོ་སྤྲོད་ཞུས། མདོ་ཁམས་ནས་མཉན་པ་སྐུ་སྐྱེ་དང་སི་ཏུ་རིན་པོ་ཆེ་ཕེབས། བཞུགས་ཁྲི་འདྲ་མཉམ་མཛད། གསུང་རབ་གླིང་གི་གྲྭ་ཚང་བཙུགས། གཡེ་ཆུ་ཚན་ཁར་ཕེབས། དེ་དུས་མི་ང་ནི་ཡར་སྟོད་དཔོན་མོས་བོས་སོགས་ལུང་བསྟན་མང་པོ་མཛད་པ་ཇི་བཞིན་ཐོག་ཏུ་བབས་པར་གྱུར། དགེ་ལྡན་པའི་དགེ་བཤེས་འགའ་བྱུང་བ་དང་རྗེ་རིན་པོ་ཆེའི་བཞེད་པ་རྣམས་དྲི་མོལ་གནང་བས་ཀུན་དད་པ་ཐོབ། ཆོས་གྲྭ་གཞུང་ལུགས་གླིང་དུ་ཕེབས། དགེ་འདུན་རྣམས་ལ་སྤྱན་སྔ་གྲགས་འབྱུང་གི་གྲུབ་མཐའ་ཆེན་མོའི་རྣམ་བཤད་གནང༌། གྲྭ་ཚང་གི་དགེ་བཤེས་དུ་མས་བཤད་པ་ཕུལ། རྗེ་དཔའ་བོས་སྲས་མཁར་གྱི་གསེར་ཐོག་གྲུབ་པའི་དགའ་སྟོན་འབུལ་བ་བྱུང༌། ཕག་ལོའི་སྨོན་ལམ་དང༌། གནྡྷོ་ལའི་རྟེན་བཤམ་སོགས་གནང༌། ཞྭ་དམར་མཆོག་སྤྲུལ་ལ་སྒྲུབ་ཐབས་བརྒྱ་རྩའི་རྗེས་གནང་ཕུལ། དེ་སྐབས་སུ་ཡང་རི་བ་མཚུར་ཕུ་དང༌། ཟུར་རི་བ་འབྲོང་དགོན་སྡོད་པ་དང༌། རྗེ་ཉིད་རི་ཁྲིད་མཛད་པ་དང༌། སྒར་པ་རྣམས་ཞྭ་དམར་པར་སྐྱབས་ཞུས་ན་ལེགས་ཚུལ་སོགས་གསུངས།

དེ་ནས་ལྕགས་ཟམ་ཁར་བཞུགས། གཙུག་ལག་ཁང་གི་རྨང་བཏིང༌། འཇང་གི་འབུལ་སྐྱེལ་བ་གྲྭ་པ་རྣམས་ལ་སྡོམ་པ་ཕོག །རྡུལ་ཚོན་ལས། དུས་འཁོར་སོགས་ཀྱི་དཀྱིལ་འཁོར་རྣམས་བཞེངས། དུས་འཁོར་གྱི་གར་དཔོན་ཞྭ་དམར་པས་མཛད། གཉིས་པར་བདེ་མཆོག་གི་གར། གསུམ་པར་རྡོར་དབྱིངས་ཀྱི་གར་རྣམས་ཀྱི་ས་འདུལ་མཛད། ཡུལ་པ་རྣམས་ཀྱིས་རང་རང་གི་བྲོ་བཞེས་སོགས་ཕུལ། སླར་ལོ་མཇུག་དེའི་དགུ་གཏོར་ཟོར་རྒྱགས་མཛད། བྱི་ལོའི་ལོ་སར་ལ་སྤྲུལ་སྐུར་ཕག་གྲུའི་ཕྱག་ཞབས་ཀྱི་རྗེས་ཡོད་པའི་སྐུ་ཐང་ཕུལ། སྒྲུབ་མཆོད་དེ་རྣམས་མུ་མཐུད། ཞྭ་དམར་མཆོག་སྤྲུལ་འདུས་སྡེ་བཅས་པས་རྡུལ་ཚོན་ཆུར་གཤེགས། དེ་ཉིན་འཇའ་དང་མེ་ཏོག་གི་ཆར་བབས། ཆོ་འཕྲུལ་དུས་མཆོད་གནྡྷོ་ལའི་རྟེན་བཤམ་སོགས་མཛད། རྟེན་རྣམས་ཞྭ་དམར་མཆོག་སྤྲུལ་ལ་དེབ་བསྡུར་བསྩལ་ནས་ཁུར་ཕུལ། སྐབས་དེར་གསུང་རབ་གླིང་འཛུགས་རྒྱུ་གྲྭ་ཚང་བསྒྲིགས། ཚ་བ་རབ་འབྱམས་པ་ཀརྨ་ཕྲིན་ལས་ཆོས་འཆད་པར་བསྐོས། སྒར་གྱི་རྟ་པ་ཁྱི་རྫི་ཡན་སྐུ་མདུན་དུ་ཐོང་ཤིག་པའི་བཀའ་གནང༌། སྐུ་རབ་པར་བཤད་སྒྲུབ་གླིང་གི་རྟེན་དེ་འཇིམ་སྐུ་བྱས་ན་བཞེངས་སླ་བ་དང་ངེད་ཀྱིས་ཕྱག་ནས་འཐོར་བའི་དགོས་པ་ཡོད་གསུངས། སྦོ་ཟླར་གཟིམ་ཁང་གི་སྒོ་ནས་ཕོ་རོག་ཞིག་གིས་སྐད་སྣ་ཚོགས་འདོན་པ་ན་འདི་ང་འབོད་མཁན་རེད་གཏོར་མ་བྱིན་གསུངས། དེ་ནས་སྐུ་རབ་ནས་སྒར་བཏེགས་སྒོ་པས་སྦྲུམ་གསང་གླིང་དུ་སྤྱན་དྲངས། སྤྱི་ཆོས་སུ་ཆོས་རྗེ་གོང་མ་རྣམས་ཀྱི་རྣམ་ཐར་རྣམས་དང་རྗེ་བདུན་པའི་རྣམ་ཐར་རྒྱས་པ་དང༌། རྗེ་ཉིད་ཀྱི་རྣམ་ཐར་གསུངས། སྣེའུ་གདོང་དཔོན་པས་དུས་འཁྲུགས་ཞི་བ་དང༌། མགོན་སྐྱབས་ཞུ་བའི་གདན་འདྲེན་པ་སླེབས། དྲུང་ནས་ལྷ་འདྲེ་རྣམས་ཀྱིས་ཀྱང་གདན་འདྲེན་བྱུང་བས་ཕེབས་དགོས་གསུངས། ཞྭ་དམར་སྒར་གཞིས་དང་བཅས་པ་དེར་བཞུགས། རྗེ་ཉིད་ཕེབས། བྲག་ཁ་ཡང་དགོན་དུ་བཞུགས། དཔོན་སའི་གདུང་རྒྱུད་སྐྱོར་མོ་ལུང་པ་རྣམ་རྒྱལ་རབ་བརྟན་གཙོས་དྲུང་འཁོར་ཀུན་ཀས་ཕྱག་འབུལ་མཛད།

སྡེ་དཔོན་སོ་སོར་བསླབ་སྟོན་གྱི་རྩ་ཚིག་བཀྲམ་པས་ཡར་ལུང་སོགས་ཀྱི་དམག་འཁྲུག་ཐམས་ཅད་ཞི་བར་མཛད། དེ་ནས་སེར་སྦྲེང་གིས་བསུས། གདན་ས་ཐེལ་དུ་ཕེབས། དེ་ཉིན་དྲུང་ཉིད་དབུ་ཞྭ་བཀའ་གདམས་ཀྱི་སྣེ་རིང་བཞེས། དེ་ལ་གནད་ཀ་ཞིག་ཡོད་གསུངས། དང་པོར་སྐུ་འདྲ་རིན་པོ་ཆེ་མཇལ་བས་གཞན་དག་གིས་སྐུ་འདྲ་དང༌། གསུང་གླེང་གནང་བ་མཇལ། གསོལ་འདེབས་ཀྱི་མགུར་མཛད། འཇག་སྤྱིལ་ཀྱི་སྐུ་འདྲ་སོགས་མཇལ། སྤྱན་སྔས་གཙོས་འདུས་སྡེར་མང་འགྱེད་གནང༌། མཐིལ་གྱི་ཁྱད་ནོར་ཐམས་ཅད་གཟིགས་སུ་ཕུལ། ཡང་དགོན་གྱི་ཕྱག་དཔེ་རྣམས་དང་དབུ་ཐོད་སོགས་མཇལ། ཡར་ཀླུང་སོགས་ཀྱི་དུས་འཁྲུགས་རྣམས་ཞི་བར་མཛད། ཇོ་བོའི་གདན་ས་ལྷ་ཁང་ཀེ་རུར་གདན་དྲངས། བསམ་ཡས་སུ་ཕེབས། དེ་མ་ཐག་ཏུ་དཀོར་བདག་ཆེན་པོ་བབ་ནས་གདན་དྲངས། སྐྱབས་སྡོམ་ཞུས། བྱང་ཆུབ་ཆེན་པོར་བསྟོད་པ་མཛད། བླ་བྲེ་སྙན་ཤལ་གསེར་ཆབ་སོགས་ཕུལ། མཆིམས་ཕུར་ཕེབས་ནས་སླར་ཁམས་གསུམ་ཟངས་ཁང་དུ་ཕེབས། བསམ་ཡས་སྐོར་དུ་ཟླ་བ་གཅིག་ལ་བཞུགས། དེ་ནས་ཡར་རྒྱབ་པས་སྤྱན་དྲངས་ནས་བྱམས་པ་གླིང་དུ་ཕེབས། པཎ་ཆེན་བསོད་རྒྱལ་གྱི་གསུང་འབུམ་ལ་གཟིགས། ཟུར་མང་དཔོན་པོ་སླེབ། ཇ་བརྒྱད་བརྒྱ་སོགས་འབུལ་ཆེན་འདུག །གླང་ལོའི་ལོ་སར་མཛད། གསང་སྔགས་རྙིང་མ་བ་ལ་སྐུར་པ་བཏབ་པའི་རྩོམ་བྱང་དྲུང་གི་མཚན་གཡར་བ་དེ་ལ་བརྩམས་ཚུལ་ལ་དོགས་དཔྱོད་དང་ལན་གྱི་ཡི་གེ་ཞིག་མཛད། ཚེས་བཅུའི་འཆམས་གཟིགས་ཕུལ། བཅོ་ལྔའི་ཉིན་བྱམས་པའི་མདུན་དུ་བྱམས་པ་གླིང་པས་མཛད་པའི་སྨོན་ལམ་དེ་འདེབས་པར་མཛད། སྒྲུབ་མཆོད་ཀྱི་རྡུལ་ཚོན་དཀྱིལ་འཁོར་རྣམས་གཟིགས། འཇང་གི་འབུལ་བ་བཟང་ལ་ལྟོས་ཆེ་བ་གྲྭ་རྒྱུན་རྣམས་སླེབ། བྱམས་པ་གླིང་པའི་སྐུ་འདྲ་ཕྱག་ཏུ་བཞེས་མ་ཐག་རིང་བསྲེལ་གསུམ་ཙམ་བྱུང༌། སྙེ་མདོར་སྤྱན་དྲངས། བྱམས་གླིང་མཆོད་རྟེན་མཇལ། བྱམས་གླིང་པའི་གསུང་འབུམ་རྣམས་གཟིགས། སྤྱི་ཆོས་སྒེར་ཆོས་མང་པོ་གསུངས།

རྗེ་ཞྭ་དམར་པའི་ཞབས་རྗེས་མང་པོ་ཞལ་བར་བྱོན། རྣམ་སྲས་གླིང་དུ་ཕེབས། ཞལ་ངོ་ཞིག་གྲྭ་པར་ཕུལ། དེ་ནས་ཡར་ཀླུང་དུ་ཕེབས། མཐོང་རྩེར་བཞུགས། དཔོན་སར་ཚེ་དབང་དང་བཀའ་ཆོས་གནང༌། ཤེལ་བྲག་ཏུ་ཕེབས། མགྲོན་གཉེར་དགེ་འདུན་རྒྱལ་མཚན་འདས་པའི་གདུང་ལ་རིང་བསྲེལ་དུ་མ་བྱོན་པས་སྐུ་འཁོར་རྣམས་ལའང་འདི་འདྲ་ཞེས་ཐམས་ཅད་ཧ་ལས། ཡར་ཀླུང་དཔོན་ནས་ས་ཆ་དང་གཞིས་བཅས་ཕུལ་ཀྱང་མ་བཞེས། ཀླུ་མེས་ཀྱི་གདན་ས་ཐང་པོ་ཆེར་ཕེབས། འཕྱོང་རྒྱས་སུ་ཕེབས། སྲོང་བཙན་བང་སོའི་ཀླུ་སྡིངས་སུ་བཞུགས། དགེ་ལུགས་པའི་དགེ་བཤེས་འགར་རྗེའི་ལྟ་གྲུབ་རྣམས་བཤད་པས་དད་པ་ཐོབ། དེར་ཆར་སློང་མཛད་པས་ཆར་ཆེན་བབས། བདེ་སྐྱིད་གླིང་དུ་ཕེབས། རྗེ་རང་བྱུང་བ། སངས་རྒྱས་མཉན་པ། རྗེ་ཉིད། སྒར་གྱི་བཀོད་པ་འདུས་སྡེ་དང་བཅས་པ་འབྲིར་བཅུག །ཡར་འབྲོག་སྒ་འདྲའི་ཆུ་ཚན་ཁར་ཕེབས། ངེད་ཀྱི་རྗེས་སུ་གཞི་བདག་མང་པོ་འགྲོ་འདུག་གསུངས་ནས་བསངས་དང་གཏོར་མ་བཏང༌། བྱིས་པ་ལྐུག་པ་ལ་གསང་ཆབ་བླུད་པས་སྨྲ་ཤེས་པ་དང་ཕྱག་ནས་ཟང་ཐལ་དུ་ཕེབས་པ་སོགས་བྱུང༌། དེ་ནས་ཙཱ་རིར་ཕེབས། སྐུ་རབ་སྡེ་པ་སྐུ་མཆེད་ཕྱག་འབུལ་ལ་ཕེབས། བསམ་སྡེ་ཀླུ་སྡིངས་སུ་གྲྭ་པ་མང་པོར་བསྙེན་རྫོགས་གནང༌། སྒོ་བཀྲ་ཤིས་སྒར་དུ་རྗེ་དཔའ་བོ་ཕེབས་ནས་ཞལ་རྒྱས་མཛད། རིམ་གྲོ་པ་དགེ་སློང་སངས་རྒྱས་དཔལ་གྲུབ་མཇལ་བར་ཤོག་གསུངས་པ་གྲྭར་སླེབ། འདུ་ཁང་དུ་གྲྭ་པ་རྣམས་ལ་ཞལ་བཀོད་མང་པོ་གནང༌། ཙཱ་རིར་བཞུགས་རིང༌། སྟོང་གསུམ་ཤོང་བའི་གླང་ཆེན་སྤྱི་བོ་ལ་ཞེས་སོགས་རྣམ་སྨིན་གྱི་ལུས་དག་པ་དང༌། རྣམ་སྨིན་གྱི་ལུས་གཏུམ་མོས་བསྲེགས་ཏེ་ཡེ་ཤེས་ཀྱི་ལུས་སུ་གྱུར་པ་དང༌། རྡོ་རྗེ་ཕག་མོ་ཕག་གདོང་ཆེན་མོའི་སྤྱན་དབུས་མའི་སྟེང་དུ་དཔལ་འཁོར་ལོ་བདེ་མཆོག་བཞུགས་པ་སོགས་དང༌། དཔལ་ལྡན་བླ་མའི་ཡེ་ཤེས་ཀྱི་བདུད་རྩིས་འཁོར་འདས་ཐམས་ཅད་ལྕགས་ལ་གསེར་འགྱུར་གྱིས་ཐེབས་པ་ལྟར་གྱུར་ནས་སངས་རྒྱས་ཀྱི་ཡེ་ཤེས་རྡོ་རྗེའི་ལྕགས་ཀྱུས་ཀྱང་དབྲལ་མ་ནུས་པ་དང༌།

མཚན་འཛིན་ཐམས་ཅད་རྡོ་རྗེ་ཕ་ལམ་གྱི་མེ་ཐབས་གྲུ་གསུམ་གྱི་རྣམ་པ་ཅན་གྱིས་སྨིན་པར་བྱེད་པ་སོགས་དང༌། གུ་རུ་མཚན་བརྒྱད། ཞང་གི་སྐུ་བརྒྱད། ཀརྨ་རབ་བརྒྱད་རྣམས་དབྱེར་མེད་དུ་སྒྲུབ་པ་བཀའ་རྒྱ་མའི་ཟབ་ཆོས་སྐོར་དང༌། རྗེ་ཉིད་ལྷོ་ཕྱོགས་ཀྱི་སྙིང་པོ་དག་པར་ཚངས་པའི་རྒྱལ་མཚན་དུ་སངས་རྒྱས་ནས་ཆོས་སྟོན་པ་དང༌། བླ་མ་ཧེ་རུ་ཀར་བཞེངས་ཏེ་མཆོག་ཏུ་མི་འགྱུར་བའི་ཡེ་ཤེས་སྩལ་བ་སོགས་ཐུན་མོང་མིན་པ་མང་པོ་བརྙེས་པར་སྣང་ལ། གཞན་ཡང༌། སྔོན་ནཱ་གཱརྫུ་ནའི་ཞབས་ལ་གཏུགས་སོགས་སྔོན་གྱི་སྐྱེས་རབས་རྣམས་གསུངས་པ་དང༌། སྨན་ཐང་པས་ཐོ་རངས་ཚེ་སྒྲུབ་ཆག་མེད་བྱེད་པ་མཁྱེན་ནས་བཀའ་སྩལ་པ་སོགས་དང་སྔར་བཤད་པའི་རྒྱ་ནག་རྒྱལ་པོ་ཅིང་དེ་ལ་ཞལ་གཟིགས་པ་དང༌། གསེར་ཡིག་པ་ཚང་མས་ཞལ་གཟིགས་པ་སོགས་བརྗོད་ལས་འདས་སོ།། དེ་ནས་རྨང་ལམ་དང་བསྟུན་ཏེ་མགུར་པ་རྣམས་ལ་བཀའ་བཞི་སེང་ཆེན་མའི་མགུར་འཐེན་བཅུག །སྔོན་དྲུང་དོན་ལྡན་ཞབས་ཞིང་བརྗེ་ཁར་ཡང་ཀ་བཞི་སེང་ཆེན་མའི་མགུར་འཐེན་གསུངས་པ་ཡིན་སོགས་གསུངས། བོད་རྡོ་མཚན་ཁར་ཚོགས་འཁོར་མཛད། རྗེ་རྒོད་ཚང་པའི་ཞབས་རྗེས་སར་ཆིབས་བཞོལ་ནས་བྱིན་རླབས་ཞུས། མཚོ་དཀར་དུ་གཟིམ་ཁང་མ་གྲུབ་པར་ཆོས་འབྱུང་སྦང་དིལ་དུ་གཟིམ་གུར་མཛད། མཚོ་སྐོར་འཁོར་ནས་གཟིམ་ཁང་དུ་བཞུགས། རིམ་གྲོ་པས་ཁང་པ་འདི་ཅུང་ཆེ་བ་དང༌། མཐོར་འདུག་ཞུས་པས། མི་ལྟོ་བདག་སྐུ་གཤེགས་ས་བྱེད་བསམ་པ་ཡིན་པས་མི་མང་འདུ་ཡོང་བས་ཆེ་དགོས་ཕེབས། ཁྱུང་རྫོང་དུ་རྗེ་ཞྭ་དམར་བ་བཞུགས། ཙཱ་རིའི་གནས་ཕྱི་ནང་ཐམས་ཅད་གཟིགས། ཐུགས་བརྩམས་དང་དཔེ་གཟིགས་སྔར་བས་སྨར་བར་མཛད། ཉེ་གནས་ཀྱིས་ཞུས་ཏེ། རྒོད་ཚང་བའི་དགེ་སྦྱོར་བདུན་མའི་ཁྲིད་གནང༌། སྟག་ལུང་སྐུ་མཆེད་གསུམ་ཐུགས་ནང་ཅུང་ཟད་མ་གཤིམ་པ་བདེ་འཇགས་མཛད། དབུ་མ་བྲག་དཀར་བའི་གྲྭ་པ་འགར་སྤྱན་སྔས་མཛད་པའི་ལྷན་ཅིག་སྐྱེས་སྦྱོར་གྱི་ཁྲིད་གནང༌།

ཟླ་བ་དགུ་པར་སྐུ་དཔུང་གཡས་པ་ཅུང་ཟད་བསྙུན་ཞིང་སྐུ་འཁོར་རྣམས་ལ། ད་ནི་ང་ཡང་ཚེའི་རྟིང་པ་ཡིན། དྲི་མོལ་འདྲ་བྱེད་རྒྱུ་ཡོད་ན་དྲི་མོལ་གྱིས་ཤེས་ཕེབས། བདག་འདས་པའི་རྗེས་སུ་ཁམ་ཕྲུག་ཞིག་ལ་ཀརྨ་པར་བདག་རྐྱེན་བྱེད་ཡོང་ཞེས་དང༌། ད་ལྟ་ངའི་ཞལ་ལ་ལྟོས། སྤུར་ཐལ་ཡིན་ཞེས་ཐལ་བ་འགོམ་དགོས་པ་ཡོང་གསུངས། སྟག་ལོའི་ལོ་སར་མཛད། རྗེ་ཞྭ་དམར་པ་ཡང་རྐྱེན་མེད་པར་ཐུགས་མི་བདེ་བ་དང་རྨང་ལམ་དུ་ཚེམས་བུད་པ་རྨིས་གསུངས། སྒྲ་པ་ཀུན་ཆོས་པའི་བསྔོ་རྟེན་བྱུང་བར་ད་མ་ལེགས་བཅོམ་ལྡན་འདས་འདའ་ཀར་སྔོན་ལ་ཤཱ་རི་བུ་སོགས་འདས་པ་ཡིན་གསུངས། ཐུགས་བརྩམས་རྣམས་ཀྱི་མཐའ་གྲུབ་པར་མཛད། རྡོ་རྗེ་འཇིགས་མཛད་ཀྱི་སྐོར་བརྩམས་གྲུབ་པ་ན་དགའ་སྟོན་དུ་ཨེ་ཀ་ཛཱ་ཊིར་ཕེབས། ཚོགས་འཁོར་མཛད། ཞབས་ལ་མི་གཙང་བ་སྣ་ཚོགས་ཀྱིས་འབྱར་བྱས་པ་དྲི་བཟང་དུ་འཐུལ། བདེ་བ་ཅན་གྱི་ཞིང་ཁམས་དང་འོད་དཔག་མེད་ཀྱིས་ཆོས་གསུངས་པ་གཟིགས། དེ་སྐབས་ཀོང་དམག་དྭགས་པོར་སླེབས་ནས་རྗེ་ཞྭ་དམར་རིན་པོ་ཆེ་དྭགས་ཀོང་གི་དུམ་ལ་འབྱོན་དགོས་བྱུང༌། རྗེ་དཔའ་བོ་སྐུ་མདུན་དུ་སྤྱན་དྲངས། སྐུ་འཁོར་བ་རྣམས་ཀྱིས་ཞུས་ནས་ཙཱ་རི་ནས་བཏེགས། ཙཱ་རི་གོང་ལར་ཕེབས་པ་ན། མདོ་ཁམས་ནས་ཕུར་ཚ་དབོན་པོ་སོགས་ཀྱི་འབུལ་ཆེན་སླེབས། རིན་སྤུངས་སྡེ་པ་རིན་ཆེན་དབང་རྒྱལ་གཤེགས་པའི་བསྔོ་རྟེན་བྱུང་བར་དྲུང་གི་ཞལ་ནས་ཁར་སེང་མཚོ་དཀར་དུ་སྡེ་པ་བྱོན་བྱུང་བ་གཞི་བདག་ཡིན་བསམ་ཙ་སྡེ་པའི་བར་སྲིད་དུ་འདུག་གསུངས། ནང་མོ་ཞིག་ཞབས་བདེ་ནས་ཧར་བཞེངས་མཛད། ཕར་ཅམ་ཚུར་ཅམ་མཛད། བཀའ་ལུང་དང་ཆབ་ཤོག་ཆུང་ངུ་ལའང་གཅེས་སྤྲས་མཛད། འདི་རྣམས་ཀརྨ་པ་མི་བསྐྱོད་རྡོ་རྗེའི་གསུང་གི་ཐ་མ་ཡིན་གཅེས་པར་བྱ་དགོས་གསུངས། ཞྭ་དམར་དྲུང་ནས་ཀྱང་ཞབས་པད་བརྟན་དགོས་པའི་ཞུ་ཡིག་ཁོ་ན་འདུག །སྐུ་རབ་ཏུ་ཕེབས། ཕྱག་སྒམ་རྣམས་ལ་དབྱེ་བསལ་མཛད། འདི་དང་འདི་ནི་ཀརྨ་པའི་སྤྱི་རྫས་ཡིན།

འདི་དང་འདི་ནི་བདག་གི་མཆོད་སྦྱིན་རྒྱུ་ཡིན་སོགས་གསུངས། དངུལ་རྣམས་ཀརྨ་པའི་རུས་བུའི་སྣོད་དང་སྟོང་སྐུད་འདི་རྣམས་ཀྱང་གོས་སྐུའི་རྒྱུ་བྱེད་དགོས་གསུངས། དེ་སྐབས་མཇལ་མི་འགས་པད་ཟླ་ལ་བཞུགས་པ་རྒྱབ་འོད་ཡོད་པ་མཇལ། ཕེབ་ལམ་དུ་མཇལ་མི་རྣམས་མ་བཀག་གསུངས་ནས་སྐྱ་སེར་ཐམས་ཅད་ལ་མཇལ་ཀ་བཏང༌། ཤངས་མཚལ་བྱུང་བ་ཆུ་དང་བསྲེས་ནས་ཁྲོམ་ལ་གནང༌། བཤད་སྒྲུབ་གླིང་གི་གཙུག་ལག་ཁང་སྐོར་ཐམས་ཅད་ལ་གཟིགས། དགེ་འདུན་ལ་བཀའ་ལུང་མཐའ་དག་གནང་བའི་རྗེས་སུ་ཁོ་བོ་ཡང་མྱུར་དུ་ཕེབ་ཡོང་བ་ཡིན། དེ་བར་ཆོས་དང་མཐུན་པར་མཛོད་ཅེས་གསུངས། ཡང་ཟུར་བླ་མ་རྣམས་ལ་ཆོས་ཤོད། ཁུར་ཁུར་ཞེས་གསུངས། མཇལ་མི་བཀག་པ་ན་ཐུགས་མི་དགྱེས་པར་མཛད། བྱར་ཡུལ་སྟོད་སྨད་ཀྱི་མཚམས་སུ་ཇོ་བོ་བེའུ་རའི་ལྷ་ཁང་མཐའ་འདུལ་ཡང་འདུལ་གྱི་རྟེན། ཇོ་བོ་ལི་སྐུ་གཅིག་བཞུགས་པ་ལ་བྱར་སྟོད་སྨད་གཉིས་ཀྱིས་སྨན་བླ་རྡོ་སྐུ་ཞིག་རྙེད་པ་ལ་ཇོ་བོའི་ཁང་པར་བཞུགས་སུ་གསོལ། དེར་མཇལ་མི་མང་བས་དེའི་ཉེ་སྐོར་ཀླུ་བདུད་གདུག་པ་ཅན་ཡོད་པ་ལ་ཕོག་ཐུག་སོང་བས་དེར་འགྲོ་ཚད་ཤི་བ་དང༌། ནད་རིམས་ཀྱིས་ལམ་བཅད། དེར་རྒན་པོ་རྣམས་ཀྱིས་རྨི་ལམ་ནའང་ཀརྨ་པ་སྤྱན་དྲངས་ན་དྲག་ཟེར་ཁ་མཐུན་པས་སྤྱན་འདྲེན་ཞུས། རྗེ་ཐམས་ཅད་མཁྱེན་པས་མཛད་པ་ཐ་མ་ཡིན་དགོངས་ནས་ཕེབས། ཀླུ་གནས་སའི་སྙིང་ཁར་ཀརྨ་ལྷ་ཁང་བརྒྱབ། རྟེན་ཐུབ་པ་གངས་ཆེན་མཚོ་ཞིག་བཞེངས། དེའི་ཐུགས་ཀར་ཀརྨ་པཀྴིའི་ལི་སྐུ་བཞུགས། ཀླུ་བདུད་ཀྱི་ཡན་ལག་བཞི་ལ་མཆོད་རྟེན་ནག་པོ་བཞི་བཞེངས། ཉིང་ལག་བཞི་ལ་རང་ཐག་བཞིས་མནན། ཀླུ་ནད་ལྷག་མ་རྗེ་ཉིད་ཀྱིས་བཞེས་ནས་ནད་རིམས་འཕྲོ་ཆད་པར་མཛད། ཅེས་སྨན་བླ་རྡོ་སྐུའི་དཀར་ཆག་ཡིག་རྙིང་དུ་སྣང༌། སྟག་ལོ་ནས་ཅུང་ཟད་བསྙུན་ཚུལ་བསྟན། སྨན་པ་བཞིས་གསོལ་སྨན་ཕུལ་བ་ཚོགས་རྫོགས་ཆེད་ཞག་བདུན་རེའི་བར་སྨན་པ་རེ་རེའི་གསོལ་སྨན་བཞེས་པར་མཛད། ཟླ་བ་བརྒྱད་པའི་ཡར་ཚེས་ནས་སྐུ་བསྙུན་ཆེ་བའི་རྣམ་པ་དང༌།

ཞབས་བསྙུན་པས་གསང་སྔགས་གླིང་ནས་འདོ་ལི་ལ་སྤྱན་དྲངས། འདོ་ལི་ལ་གསོལ་བ་བཏབ་ཚད་ཀླུ་ནད་ལས་གྲོལ་ཞེས་སྨོན་ལམ་བྱེད་པས་ད་ལྟ་མཚོ་དཀར་ལྷ་ཁང་ན་ཡོད། འདོ་ལི་འདེགས་པ་རྣམས་ལ་ཕྱག་ཆེན་གྱི་ཁྲིད་གནང༌། དབུ་ལ་པྲོག་ཞུ་དང་རིན་པོ་ཆེའི་ཕྲེང་བ་དུ་མས་བརྒྱན་ཏེ་ལོངས་སྐུའི་རྣམ་པ་མཛད། མུ་ཏིག་གི་དབུ་རྒྱན་སོགས་བཞེས་ཏེ་མཇལ་ཀ་བཏང༌། བསམ་སྡེར་ཕེབས་པའི་སྔ་འགྲོས་སོང་མོད། ར་མོ་སྨན་ཆུའི་བྲག་རྩ་དེར་བཞུགས་པ་ཡིན་གསུངས། མགོན་གཡག་དེ་ཡང་དེར་བསྡད། ཕྱི་ཉིན་ཐུགས་ཁམས་དྭངས་ཞིང་བཀའ་ལུང་དུ་མ་གནང༌། ད་ནང་གྲུབ་ཐོབ་བིརྺ་པ་མཇལ་བྱུང་གསུངས། སྐུ་སྐྱེ་བ་ཕྱི་མའི་ལུང་བསྟན། ང་སྐྱེ་བ་འདིའི་འོག་རོལ་དུ།། ཤར་ཏྲེ་ཤོད་གངས་ཀྱི་ར་བའི་བསྟོད།། དཔལ་འཇིག་རྟེན་དབང་ཕྱུག་རང་བྱོན་དྲུང༌།། ཆུ་སྒྲ་བཅས་དམ་ཆོས་ཉན་པ་ཡོད།། ས་དེ་དང་ཧ་ཅང་མི་རིང་བར།། ངས་སྐྱེ་བ་ལན་པའི་མཚན་མ་མཐོང༌།། ཞེས་དང༌། མཚོ་དཀར་གཟིམ་ཆུང་གི་ཐོག་སྲུབ་ནས་ཕྱག་རིས་རྙེད་པ་ནི། གུང་ཐམ་ཐུམ་རྨི་ལམ་བག་ཙམ་ན།། མ་ཡེ་ཤེས་ཌཱ་ཀི་ཡིན་ནོ་སྐད།། སྐུ་མདོག་དཀར་མོ་འོད་དུ་འབར།། ཞེས་སོགས་དང༌། ཁྱོད་ཞིང་ཁམས་གཞན་དུ་འགྲོ་དགོས་གསུངས།། འགྲོ་དོན་གཞན་དུ་ཆེའོ་སྐད།། མི་ཁོ་བོས་དམིགས་པ་སྐད་ཅིག་བཏང༌།།

ཤར་ཏྲེ་ཤོད་གངས་ཀྱི་ར་བ་རུ།། མི་ཁོ་བོའི་ཕ་མ་རྣམ་གཉིས་མཐོང༌།། ཁྱེད་དབྱིངས་ན་བཞུགས་པའི་སྲུང་མའི་ཚོགས།། མི་ཁོ་བོའི་བསྟན་པའི་གཉེར་ཁ་མཛོད།། ཞིང་ཁམས་གཞན་དེར་མི་ལོ་ནི།། གསུམ་ལས་སྡོད་རི་སྲུང་མའི་ཚོགས།། ཞེས་ཕྱག་རིས་སུ་གནང་བ་ལས་སྐུ་སྐྱེ་ཕྱི་མའི་ལུང་བསྟན་སོགས་སྐུ་འཁོར་རྣམས་ཀྱི་སེམས་ལས་སྤང་ཕྱིར་དངོས་སུ་མ་གསུངས་འདུག །དགུང་ལོ་བཞི་བཅུ་རྩ་བརྒྱད་པ་སྟག་ལོ་ཁྲུམས་ཟླའི་ཉེར་གསུམ་གྱི་ཉི་མ་གུང་དུ་སྤྲུལ་སྐུའི་དཀྱིལ་འཁོར་བསྡུ་བའི་ཚུལ་བསྟན་ཏོ།། དེའི་ཚེ་ཆར་ཞོད་ཆེན་པོའི་སྐབས་ཡིན་ཡང་གཟིམ་གུར་གྱི་ཐད་ནམ་མཁའི་མཐོང་བྱེ་ཉི་མའི་དཀྱིལ་འཁོར་གསལ། འཇའ་འོད་དང་མེ་ཏོག་གི་ཆར་བབས། ཕྱོགས་ཐམས་ཅད་ནས་སྒྲ་ཆེན་པོ་གྲགས། ལུང་པའི་མདའ་དེར་གནས་ཚང་ཞིག་ན་ཁམས་པའི་དཔོན་ཞིག་གིས་ཇ་བསྐོལ། ཇ་ཚོམ་ཞིག་བྱིན་ད་ལྟ་རང་སོང་ཕྱི་ནས་ཀརྨ་པ་བཞུགས་མི་ཡོང་ཟེར། དེ་མ་ཐག་ཇ་ཞུས་དང་མེ་ཏོག་ཁུར། སྐུ་འཁོར་རྣམས་ལ་ལོ་རྒྱུས་བཤད། ཇ་དང་མེ་ཏོག་ཕུལ་སོང༌། དེ་ནས་སྐུ་གདུང་རིན་པོ་ཆེ་མཚུར་ཕུར་གདན་དྲངས། ཆོས་རྗེ་དཔའ་བོས་སྐུ་གདུང་ཞུགས་སུ་ཕུལ། དགོངས་རྫོགས་མཆེད་འབུལ་རྒྱ་ཆེར་བསྒྲུབས། ཆོས་རྗེ་ཞྭ་དམར་པ་རྒྱལ་ཚབ་ཏུ་མངའ་གསོལ། གདུང་རུས་རྣམས་དངུལ་གདུང་ཆེན་པོའི་ནང་རྟེན་དུ་བཞུགས། གསེར་ཟངས་ལས་གཟིམ་མལ་སྐུ་འདྲ་ཡང་བཞེངས་ནས། རྗེ་དཔའ་བོ། ཞྭ་དམར་མཆོག་སྤྲུལ། མཚུར་ཕུ་གུ་ཤྲཱི་རྣམས་ལྷན་རྒྱས་ཀྱིས་རབ་ཏུ་གནས་པར་མཛད་དོ།། བཀའ་བརྩམས་ཀྱི་སྐོར་ལ། འདུལ་བ་མདོ་རྩའི་འགྲེལ་པ། མཛོད་ཊཱིཀ྄ །འཇུག་པ་ དང༌། མངོན་རྟོགས་རྒྱན་ཊཱིཀ྄ འབྲི་ཁུང་དགོངས་གཅིག་གི་རྒྱས་འགྲེལ། རླུང་སེམས་གཉིས་མེད་ཀྱི་ཁྲིད་ཡིག །མོས་གུས་ཆེན་མོའི་ཁྲིད་ཡིག་དང༌། སྒྱུ་མ་ཆེན་མོའི་རྒྱུད་འགྲེལ་སོགས་མདོ་སྔགས་ཀྱི་གཞུང་ཆེན་དུ་མ་དང༌། ཀ་ལཱ་པའི་ཞ་ལུའི་བཤད་སྦྱར་དང༌། སྡེབ་སྦྱོར་ཊཱིཀའི་མཆན་འགྲེལ།

ཆ་ཚད་ཀྱི་བསྟན་བཅོས་ཉི་མའི་མེ་ལོང་སོགས་རིག་གནས་ཀྱི་སྐོར་སོགས་གསུང་འབུམ་པུསྟི་ཉི་ཤུའི་སྐོར་དང༌། ཆོས་སྡེ་གསར་འཛུགས་ཀྱི་གྲལ་ལ། ལྗང་རྒྱལ་པོས་བཙུགས་པའི་ཁང་སར་མགོ ། འདོབ་སྤང་ཕུག །རུ་ཡོན་ཆོས་སྡེ་སོགས་བོད་ཆེན་ལྗོངས་ཀྱི་ཕྱོགས་རྣམས་སུ་ཆོས་སྡེ་གསར་འཛུགས་མཛད་པ་རྣམས་དང༌། རྩ་ལྷ་སྒང་དང༌། ཕྲག་སྒྲུབ་སྡེ། ཆུ་བོ་རིའི་སྒྲུབ་སྡེ། ཡང་ཟུར་གཉིས། ཟུར་རི་གདོང་གི་ཆོས་སྡེ། ཡར་སྟོད་དུ་ཀརྨ་གཞུང་ལུགས་གླིང༌། དྭགས་པོ་བཤད་སྒྲུབ་གླིང༌། སྒྲགས་སྔགས་གྲ་སོགས་བཤད་སྒྲུབ་ཀྱི་སྡེ་བཟང་ལ་གྲངས་མང་བ་དུ་མ་བཏབ། སྐུ་གསུང་ཐུགས་རྟེན་གསར་དུ་བཞེངས་པ་རྙིང་པ་གསོ་བ་སོགས་ནི་བགྲང་ལས་འདས་སོ།། ༈¿¿རྗེ་དེའི་བཤད་སྒྲུབ་ཀྱི་བསྟན་པ་འཛིན་པའི་སློབ་མ་རྣམས་ནི། ཞྭ་དམར་ཅོད་པན་འཛིན་པ་དཀོན་མཆོག་ཡན་ལག །རྗེ་དཔའ་བོ་གཙུག་ལག་ཕྲེང་བ། རྒྱལ་ཚབ་གྲགས་པ་དཔལ་འབྱོར། ཏཱའི་སི་ཏུ་ཆོས་ཀྱི་གོ་ཆ། ངོ་ཁྲོ་རབ་འབྱམས་པ་བཤེས་གཉེན་རྣམ་རྒྱལ། རབ་འབྱམས་པ་རྣམ་རྒྱལ་གྲགས་པ། ཤེས་རབ་རྣམ་རྒྱལ། ཕྱོགས་གླང་ལེགས་པ། ངོ་ཁྲོ་ཆོས་མཛད། ཀུན་དགའ་བཀྲ་ཤིས། བྱང་སེམས་ཉི་མ་བཀྲ་ཤིས། རབ་འབྱམས་པ་སངས་རྒྱས་ཡེ་ཤེས་དང་བསོད་ནམས་བཟང་པོ་དང༌། བྱང་ཆུབ་བཤེས་གཉེན་རྣམས་དང་ཀརྨ་ཕྲིན་ལས་ལེགས་གྲུབ། ཐོབ་རྒྱལ་ཀུན་སྤངས་པ་ཀརྨ་དོན་དམ་ཡང་དག་འཕགས། རིམ་གྲོ་པ་སངས་རྒྱས་དཔལ་གྲུབ། དབོན་རབ་འབྱམས་པ་རིན་ཆེན་ལེགས་པ། དཔལ་ཁང་ཆོས་མཛད་ཀརྨ་ཕྲིན་ལས་སྦས་པ། ཟུར་མཁར་བློ་གྲོས་རྒྱལ་པོ། སྙན་ངག་སྨྲ་བ་ཨ་གཉན་དབོན་པོ། ལྷ་མཐོང་ལོ་ཙཱ་བཤེས་གཉེན་རྣམ་རྒྱལ་རྣམས་དང༌། རྟོགས་ལྡན་གྱི་སློབ་མ་རྣམས་ནི། ཡང་རི་བླ་མ་རྟོགས་ལྡན་ཀུན་ཏུ་བཟང་པོ། ཟུར་རི་བླ་མ་དོན་གྲུབ་རིན་ཆེན། གཡུང་རྟོགས་ལྡན་རིན་ཆེན་མགོན་པོ། ཆུ་བོ་རིའི་བླ་མ་སངས་རྒྱས་སེངྒེ་དང༌། ཤར་པ་ཡེ་ཤེས་དཔལ་བཟང༌། བྱ་བྲལ་རྒྱལ་མཚན་བཟང་པོ། བྱ་བཏང་ཐར་པའི་སྐུ་སྐྱེ།

དབུ་མ་དབོན་ཆུང༌། བླ་མ་མཐའ་ཕུ་པ། རབ་འབྱམས་དཔལ་འབར། ལྗང་པ་ཆོས་མཛད། འཇའ་མོ་དགེ་སློང༌། བླ་མ་ཀརྨ་བསྟན་འཛིན་སོགས་དང༌། བྱིན་རླབས་ཞུགས་ཤིང་ཞབས་ཏོག་བསྒྲུབ་པའི་སློབ་མ་རྣམས་ནི། འཚོ་བྱེད་ཤང་དཀར་བ་ཕན་བདེ་འོད་ཟེར། སྐུ་རབ་ལྷ་བཙུན་དོན་དམ་འཕགས་དང༌། མདོ་རྒྱུད་རྒྱ་མཚོ་སྐུ་མཆེད། སྤྲུལ་སྐུ་བ་ནམ་མཁའ་བཀྲ་ཤིས། ཀརྨ་སྲིད་བྲལ། བྱང་སེམས་ཀུན་དགའ་རིན་ཆེན་སོགས་དང༌། འབྲི་ཁུང་གདན་རིམ་བཅོ་ལྔ་པ་རིན་པོ་ཆེ་རིན་ཆེན་རྣམ་རྒྱལ། གདན་ས་ཐིལ་སྤྱན་སྔ་སོགས་མི་ཆེན་གྱི་སློབ་མ་དད་ལྡན་རྣམས་སོགས་སོ།། ༈¿¿སྤྲུལ་པའི་སྐུ་རྒྱལ་བ་གཙུག་ལག་ཕྲེང་བ་ནི། སྐུ་བལྟམས་པའི་གནས་དབུ་རུ་སྙེ་ཐང་གི་སྒང་རྒྱུད་བྱ་བར་གཉགས་ཛྙཱ་ན་ཀུ་མཱ་ར་ཡི་གདུང་རིགས་ཡབ་བླ་མ་དར་དང༌། ཡུམ་ལམ་རྙེད་སྒྲོལ་མའི་སྲས་སུ་ཤིང་ཕོ་བྱི་བ་ལོ་དཔྱིད་ཐ་ས་གའི་ཚེས་བཅུ་གསུམ་གྱི་ཉིན་ཡུམ་ལ་གནོད་པ་མེད་པར་སྤྱན་ཧྲིག་གེ་གཟིགས་བཞིན་པར་འཁྲུངས། རིང་པོ་མ་ལོན་པར་གསུང་བྱོན་པའི་ཐོག་མར་ཡང༌། སེམས་ཅན་རྣམ་པ་སྣ་ཚོགས་ལ།། བྱིས་པས་འགྲོ་དོན་ནུས་པར་ཤོག། ཅེས་གསུངས་ཤིང་ས་སྐྱོང་དོན་ཡོད་རྡོ་རྗེས་ངའི་བླ་མའི་སྐུ་སྐྱེ་ཞེས་དད་གུས་འགྱུར་མེད་ཀྱི་སྒོ་ནས་དགུང་ལོ་ལྔ་མ་བཞེས་བར་དུ་ཡུམ་སྲས་སོགས་དཔོན་སློབ་ལྔའི་རྒྱུན་གྱི་ཞབས་ཏོག་ཞུས་ཤིང་བདག་རྐྱེན་ཕུལ་དུ་ཕྱིན་པར་མཛད། དགུང་ལོ་ལྔ་བཞེས་པ་ཆུ་འབྲུག་གི་ལོ་ལ་དགེ་བསྙེན་ཆ་ལུང་བས། ད་ལྟ་རྣལ་འབྱོར་རོལ་པ་ཡེ་ཤེས་འོད།། ཁོ་བོ་ཉི་ཟེར་འདི་ལ་སྤྱན་འདྲེན་འདོད།། ཞེས་སོགས་བསྐུལ་མ་མཛད་དེ། ནཱ་རོ་མཻ་ཏྲིས་ལུང་བསྟན་པའི་བཀའ་བརྒྱུད་ཡོངས་ཀྱི་ཆུ་མགོ་རྗེ་མར་པའི་གདན་ས་ཆེན་པོ་དཔལ་བྲོ་བོ་ལུང་ཞེས་བྱ་བའི་སེང་གེའི་ཁྲི་ཆེན་པོར་ཕེབས་ཏེ། ལྷོ་ཕྱོགས་ཀྱི་གྲྭ་རིས་དང་སྦྱིན་བདག་རྣམས་ཀྱིས་གུས་འདུད་ཆེན་པོས་མཆོད་པ་དང་ཁྱད་པར་གནས་བརྟན་ཤཱཀྱ་རྒྱལ་མཚན་དང་མཁས་གྲུབ་སངས་བློ་བས་ཞབས་ཏོག་གི་གཙོ་བོར་མཛད།

དུ་སོགས་ཀྱི་དག་སྣང་དང་ཐིག་ལེའི་དབུས་སུ་ལྷ་སྐུ་དང་གཟུགས་བརྙན་མང་པོ་གཟིགས། རང་སེམས་གདོད་མའི་སངས་རྒྱས་དང་སོགས་མགུར་མང་པོ་མཛད། བླ་མ་རྟོགས་ལྡན་དགེ་འདུན་རྒྱ་མཚོས་སྐུའི་རིམ་གྲོ་པ་དང་གསན་སྦྱོང་འབུལ་བའི་སློབ་དཔོན་མཛད་དེ་བྲིས་ཀློག་སོགས་མཐར་ཕྱིན་པའི་ཚུལ་བསྟན། དེ་ནས་ས་སྐྱོང་དོན་ཡོད་རྡོ་རྗེས་དབུ་ལོ་བསིལ་བ་དང་རབ་བྱུང་མཛད་པར་བསྐུལ་ཏེ། དགུང་ལོ་དགུ་པ་སྤྲེའུ་ལོ་ཤར་བ་དང༌། རྗེ་ཞྭ་དམར་བཞི་པ་དཔལ་ཆོས་ཀྱི་གྲགས་པའི་དྲུང་དུ་བྱོན་ཏེ་སྔ་མ་དགེ་བསྙེན་དང་བར་མ་རབ་བྱུང་སྔོན་དུ་འགྲོ་བས་དགེ་ཚུལ་དུ་སྒྲུབ་པར་མཛད་དེ། མཚན་དཔལ་མི་ཕམ་ཆོས་ཀྱི་རྒྱལ་པོ་དོན་ཐམས་ཅད་ཡོངས་སུ་གྲུབ་པ་ཞེས་བྱ་བར་གནང༌། མཁན་པོའི་དྲུང་ནས་ཕྱག་ཆེན་ལྷན་ཅིག་སྐྱེས་སྦྱོར་སོགས་དམ་པའི་ཆོས་དང་ཟང་ཟིང་གི་གནང་སྦྱིན་རྒྱ་ཆེན་པོ་མཛད། ལོ་དེའི་རྒྱལ་ཟླའི་དཀར་ཚེས་ལྔ་ལ་ཐུབ་ཆེན་གཟིམ་ཁང་དུ་རྗེ་ཀརྨ་ཕྲིན་ལས་པ་དང་ཐོག་མར་མཇལ་ཏེ་དགུང་ལོ་དགུ་ནས་ཉེར་བརྒྱད་ཀྱི་བར་དུ་གཙོ་ཆེར་རྗེ་དེ་ཉིད་བླ་མར་བསྟེན་ནས་དམ་པའི་ཆོས་མཐའ་ཡས་པ་གསན་ནོ།། དགུང་ལོ་བཅུ་གཅིག་པ་ལ་སྨྱུག་ལ་པཎ་ཆེན་ངག་དབང་གྲགས་པ་དང་མཇལ་ཏེ་མཉེས་པས་རྗེས་སུ་བཟུང་ཞིང་བཀའ་གདམས་གླེགས་བམ་དང་ལྷ་བཞིའི་རྗེས་གནང་སོགས་ཟབ་ཆོས་མང་པོ་དང༌། ཕྱག་དྲུག་མགོན་པོ་ཆོས་སྐྱོང་དུ་གནང་སྟེ་ཟླ་བ་གསུམ་གྱི་བར་དུ་ཉིན་མཚན་ཆོས་ཀྱིས་འདའ་བར་མཛད་དོ། །དགུང་ལོ་བཅུ་གཉིས་པ་ལ་ཡེར་པ་ལྷ་རི་སྙིང་པོའི་མགུལ་དུ་ཤར་དྭགས་པོའི་པཎྜི་ཏ་ཆོས་རྒྱལ་བསྟན་པའི་རྒྱལ་མཚན་དང་མཇལ་ཏེ་འདུལ་བ་ལུང་དང་དུས་ཀྱི་འཁོར་ལོའི་དབང་དང་རྡོ་རྗེ་ཕྲེང་བ་དང༌། སྒྲུབ་ཐབས་རྒྱ་མཚོ་སོགས་དབང་རྗེས་གནང་དུ་མ་དང་ཕྱག་ཆེན་ཆོས་དྲུག་དང་རྩིས་ཀྱི་དཀའ་གནད་སོགས་ཟབ་པའི་གནད་མཐའ་ཡས་པ་གསན། དེ་ནས་ཡེར་པར་བཞུགས་སྐབས་ཞོགས་རྩི་དམར་དུ་དབུས་སྨྱོན་ཧེ་རུ་ཀ་ཆེན་པོ་དང་མཇལ་སྟེ་ཞལ་སྔ་ནས་སྔོན་ཁོ་བོ་སློབ་མའི་འོས་ཡིན་ན་ཡང་དེ་བླ་མའི་འོས་ཡིན་པས་གདམས་ངག་ཐམས་ཅད་སྦྱིན་ནོ་ཞེས་ཕྱག་ཆེན་མ་རིག་མུན་སེལ་ལ་ཉམས་ཁྲིད་མཛད།

གཞན་ཡང་ཤོག་དྲིལ་བཞི་པ་འབའ་ར་ཆོས་དྲུག་སོགས་དམ་པའི་ཆོས་ཀྱི་ཟབ་གནད་ཀྱི་ཁྲིད་བཀའ་བརྒྱ་དང་ཉི་ཤུ་ལྷག་པ་གནང༌། ཐུགས་དམ་གཏོར་མ་དབུ་ཐོག་ཏུ་བཞག་སྟེ་བཀའ་བསྒོ་གསོལ་གདབ་མཛད་ནས་ཁོ་བོ་ནས་བརྒྱུད་པའི་དབང་ཐམས་ཅད་རྫོགས་པ་ཡིན་ནོ་ཞེས་དང༌། གཞན་ཡང་རྟེན་འབྲེལ་མང་དུ་བསྒྲིགས་ཏེ་སྟོན་པའི་སྐུ་ཞིག་གནང་ནས་བསྟན་པའི་བདག་པོ་དང་ཕྲིན་ལས་མཉམ་པ། ཚེ་དཔག་མེད་དང་སྐུ་ཚེ་མཉམ་པ། མི་ལ་རས་པ་དང་སྒོམ་སྲན་མཉམ་པ། སྟོང་ཀུན་རྒྱལ་པོ་དང་ལོངས་སྤྱོད་མཉམ་པ་སོགས་རྟེན་འབྲེལ་མང་དུ་བསྒྲིགས། སྤྲུལ་སྐུ་ཀུན་བཟང་འཛམ་གླིང་ཉི་ཟླ་ལྟར་གྲགས་པ་ཞེས་པའི་མཚན་གསོལ་ཏེ་མཉེས་པ་མཐའ་དག་གི་སྒོ་ནས་རྗེས་སུ་བཟུང་ངོ༌།། དགུང་ལོ་བཅུ་གསུམ་པ་ལ་སེམས་དཔའ་ཆེན་པོ་བློ་གྲོས་དབང་ཕྱུག་ཟླ་བ་དྲུག་གི་བར་དུ་བསྟེན་ཏེ་རྡོར་ཕྲེང་གི་དབང་རྡུལ་ཚོན་ལ་བརྟེན་ནས་ཡོངས་རྫོགས་དང། གཞན་ཡང་དམ་པའི་ཆོས་དུ་མ་གསན་ནོ། །དགུང་ལོ་བཅུ་བཞི་པ་ལ་མཁས་གྲུབ་བུདྡྷ་མ་ཏི་ལ་རྗེ་དཔའ་བོ་ནས་བརྒྱུད་པའི་ཆོས་དྲུག་སྲས་མཁར་མ་དང༌། ཨོཌྱན་བསྙེན་སྒྲུབ་སོགས་ཟབ་ཆོས་མཐའ་ཡས་གསན་ནོ།། དགུང་ལོ་བཅུ་དྲུག་པ་ལ་སྨྲ་བའི་དབང་པོ་འཆི་མེད་དཔལ་བཟང་མཇལ་སྟེ། སྦས་སྙིང་སྤྱི་གསུམ་སོགས་བོ་དོང་ཐམས་ཅད་མཁྱེན་པའི་ཆོས་བཀའ་མང་པོ་དང་སྒྲ་སྙན་ངག་སོགས་དཔྱིས་ཕྱིན་པར་གསན། གཞན་ཡང་རྗེ་བཙུན་སྙན་གྲགས་བཟང་པོ་ལས། ཕག་མོ་དོན་གྲུབ་མ་དང༌། ངག་དབང་ཆོས་ཀྱི་རྒྱལ་པོ་ལས་ཕྱག་ཆེན་དང༌། ཀརྨ་པ་བདུན་པའི་ཐུགས་སྲས་བྱ་འཇམ་དབྱངས་བཀྲ་ཤིས་རྣམ་རྒྱལ་སོགས་ལའང་དམ་པའི་ཆོས་ཀྱི་འབྲེལ་པ་གསན། དགུང་ལོ་བཅུ་བདུན་པ་ལ་མཁས་གྲུབ་ཀྱི་འདུན་ས་ལེགས་བཤད་གླིང་དུ་བྱོན་ཏེ་བསྡུས་པ་ནས་བཟུང་རྗེ་ཕྲིན་ལས་པའི་དྲུང་དུུ་བཀའ་ཆེན་བཞི་སོགས་མདོ་སྔགས་ཀྱི་གཞུང་ཆེན་རྣམས་འཛིན་ཆོས་དང་བགྲོ་གླེང་དང་བཤད་པས་གཏན་ལ་ཕབ་སྟེ། དཔྱིས་ཕྱིན་པར་མཁྱེན་པ་མཛད་པ་དང༌།

མཁྱེན་རབ་རྣམ་རྒྱལ་ལས་སུམ་རྟགས་དང་ས་རིས་སོགས་གསན། གཞན་ཡང་སྦྱོང་དཀྱིལ་དང་དོ་ཧ་སེམས་འགྲེལ་སྐོར་གསུམ་སོགས་དབང་དང་གདམས་པ་མཐའ་ཡས་པ་གསན་ནོ།། དགུང་ལོ་ཉེར་གསུམ་བཞེས་ཚེ་མཁན་པོ་དོན་གྱི་སླད་དུ་མཚན་ནས་སྨོས་ཏེ། ཞྭ་ལུ་ལོ་ཆེན་ཆོས་སྐྱོང་དཔལ་བཟང་པོ་དང༌། ལས་སློབ་གནས་བརྟན་དགྲ་གཅན་ཟིན་གྱི་རྣམ་འཕྲུལ་མཁན་ཆེན་ཆོས་གྲུབ་སེངྒེ་དང་གསང་སྟོན་སྡེ་སྣོད་འཛིན་པ་ནམ་མཁའ་དཔལ་ལྡན་སོགས་དད་པའི་དགེ་སློང་བདུན་གྱི་ཚོགས་ལས་བསྙེན་པར་རྫོགས་པ་མཛད། དེ་ནས་གྲོ་བོ་ལུང་དུ་ཕེབས་ཏེ་ཨོ་ཌྱན་བདེ་ཆེན་རྩེ་ཞེས་པའི་གཟིམ་ཁང་དུ་ལོ་གསུམ་བར་དུ་སྐུ་མཚམས་འདག་སྦྱར་མཛད་དེ། ལོ་ཉེར་བཞི་པ་ལ་ཨཥྟའི་བསྙེན་ཆེན་མཛད། ཤིག་ནད་སོགས་ལྷོངས་ཀྱི་རྣམ་པ་ཅི་ཡང་བྱུང་བ་རྣམས་རོ་སྙོམས་ཀྱིས་ལམ་དུ་གཏོང་བ་གནང་ཞིང༌། ཉེ་གནས་ལ་འཇམ་དཀར་གྱི་རྗེས་གནང་མཛད་དུས་ཨ་ཡིག་དཀར་པོའི་ཆར་བབས། ཕྲིན་ལས་པ་དང་ཇོ་བོ་རྗེ་དང་ཐམས་ཅད་མཁྱེན་པ་རང་བྱུང་དང་རོང་སྟོན་ཤེས་བྱ་ཀུན་རིག་སོགས་རྩ་བརྒྱུད་ཀྱི་བླ་མ་མང་པོ་དང༌། ཡི་དམ་ཆོས་སྐྱོང་སོགས་དཔག་ཏུ་མེད་པ་གཟིགས་ཤིང་མཇལ། སྨྱུག་ལར་སྒྲོལ་དཀར་དང༌། གཉའ་གཉའ་རུ་རི་བྲག་ཐམས་ཅད་སྒྲོལ་མ་དང༌། སྤྱན་རས་གཟིགས། ཚེ་དཔག་རྟ་མགྲིན་རྣམས་སུ་གཟིགས། དེར་དད་བཙུན་མང་པོ་འདུས། གྲོ་ལུང་གི་མཁར་ལས་གནང༌། དེ་ནས་དགོན་དུ་བླ་མ་ཞིག་ཞུ་ནས་དགོན་སྡེ་རྣམས་དེ་ལ་གཏད་དེ་རྒྱ་གར་དུ་ཕེབ་པ་ཐུགས་ཐག་བཅད། རོང་པོས་ལྷ་མོ་ཤྲ་མ་ཎའི་སྒྲུབ་ཐབས་གནང༌། ཏྲག་ཤད་ཀྱི་རྒྱས་པའི་སྦྱིན་སྲེག་གི་མེ་རྣམས་མཆོད་རྟེན་གྱི་རྣམ་པར་འབར། དགུང་ལོ་ཉེར་དགུ་ལ་ཤར་ཕྱོགས་ཀོང་ཡུལ་གྱི་ཟིངས་པོ་འབུམ་པ་སྒང་དུ་རྒྱལ་བ་འཇིག་རྟེན་དབང་ཕྱུག་ཀརྨ་པ་ཐམས་ཅད་མཁྱེན་པ་མི་བསྐྱོད་རྡོ་རྗེ་དང་མཇལ། དད་གུས་མི་བཟོད་པ་འབར་ཏེ་གསོལ་འདེབས་མང་པོ་རང་ཤར་དུ་བྱུང༌། དགོན་གནས་འཁོར་དང་ལོངས་སྤྱོད་ཐམས་ཅད་ཕྱག་ཏུ་ཕུལ་ནས་ཨ་ཝ་དྷཱུ་ཏི་པའི་བརྟུལ་ཞུགས་འཛིན་པས་ཞབས་ཕྱིར་བཞུགས།

རང་གཞན་དོན་གཉིས་གྲུབ་བོ་དབྱངས་ཅན་མ། །ཞེས་པའི་མགུར་མ་ལ་བཤད་པ་མཛད་པ་ཆོས་འབྲེལ་གྱི་ཐོག་མ་ཡིན། རྗེའི་ཞལ་ནས། ཁྱོད་ཉིད་སླེབ་ནས་ཁོ་བོའི་བདུད་རྩི་ག་པུར་དུ་གྱུར་པས་རྟེན་འབྲེལ་ཡང་འགྲིགས་པས་རྣལ་འབྱོར་མའི་སྒོ་ནས་བདུད་རྩི་རིལ་བུ་སྒྲུབས་ཤིག་གསུངས་ཏེ། དཔོན་སློབ་ལྔས་བསྒྲུབ་པ་ན་རྟགས་ཁྱད་པར་ཅན་མང་དུ་བྱུང༌། བདུད་རྩི་ག་པུར་དུ་གྱུར་པ་ནི་ཟུར་མང་པའི་རྟེན་ཁྲོད་དུ་བཞུགས་པ་བདག་གིས་ཀྱང་མཇལ། བྱང་སྡོམ་ལུགས་གཉིས་ཀ་སྩལ། དཔལ་གཙུག་ལག་ཕྲེང་བ་ཞེས་པའི་མཚན་གསོལ། གཙུག་ལག་ནི་སྡེ་སྣོད་དང་རིག་གནས་ཐམས་ཅད་ཀྱི་སྤྱི་མིང་ཡིན་པས། བི་ཧཱ་ར་བསྒྱུར་བའི་གཙུག་ལག་ཁང་གི་དོན་ནི། མིན་པས་བི་ཧ་ར་མཱ་ལཱ་བྲི་བ་རྣམས་ནི་ཆེས་རྨོངས་པའི་ལས་སོ། །ཚེ་འདི་ལ་ལྟོས་པ་སྤུ་ཙམ་མེད་པ་དང༌། བྱང་ཆུབ་ཀྱི་སེམས་བདག་གཞན་བརྗེ་ནུས་པའི་ཐུགས་དམ་འཁྲུངས་ཤིང༌། རྗེ་ཡི་བཀའ་ལྟར་ཕག་མོའི་བདུད་རྩི་རིལ་བུ་བསྒྲུབས་པས་ལྕེ་ཐོག་ཏུ་བཞག་པ་ཙམ་གྱིས་ཐ་མལ་གྱི་རྟོག་པ་འགགས་ནུས་པ་བྱུང་བས། བདུད་རྩི་རིལ་བུའི་སྒོ་ནས་མཉེས་པ་ཐོབ་པར་མཛད། བེར་ནག་ཅན་གྱིས་ཁྱོད་ཀྱི་སློབ་མ་བསུ་བ་ལ་འགྲོ་ཟེར་ནས་སོང་བས་ཏམ་ཤུལ་ཙམ་ལ་སླེབ་ཚོད་ཡིན་ཞེས་གསུང་འདུག། མདོར་ན་ཞལ་མཇལ་བ་ནས་ཉེ་བར་བཟུང་སྟེ། རྗེའི་ཆོས་དྲུག་ཆེན་མོ་དང༌། ཨོ་ཌྱན་བསྙེན་སྒྲུབ་དྲིལ་བུ་རིམ་ལྔ་ལྷན་ཅིག་སྐྱེས་སྦྱོར་སོགས་བཀའ་རྒྱུད་སྡེ་བཞིའི་དབང་རྫོགས་མང་པོ་དང༌། ཁྱད་པར་དཔལ་དུས་ཀྱི་འཁོར་ལོའི་དབང་རྫོགས་པར་གནང་ནས་རྡོ་རྗེ་ཐེག་པའི་བསྟན་པ་ཐམས་ཅད་གཏོད་པར་མཛད། ཆོས་དྲུག་ཆེན་མོ། རས་ཆུང་སྙན་བརྒྱུད། ཕག་མོའི་བསྐྱེད་རྫོགས། བཀའ་ཆེན་བཞི་སོགས་དང༌། བརྟག་གཉིས་སོགས་ཀྱི་བཤད་པ་གནང་བ་རྣམས་ལ་ཟིན་བྲིས་མཛད། གཞན་ཡང་རིག་གཏེར་དང༌། ནང་དོན་སོགས་ཀྱི་ལྗགས་བཤད་གནང༌། སྡོང་པོ་གྲུ་སོར་རྗེ་པཀྴི་ཞལ་གཟིགས་ཤིང༌།

རྗེ་ཀརྨ་པ་ཉིད་སངས་རྒྱས་ཀུན་འདུས་སུ་གཟིགས་ཏེ་མགུར་མཛད། དགུང་ལོ་སོ་བདུན་ལ་ཉེ་བ་ནས་བཟུང་ཙཱ་རིའི་གནས་ནང་རོང་ཆུང་ཞེས་པར་ཟླ་བ་ལྔ། གཞུ་གྲུ་བཞིའི་མཁའ་འགྲོ་གསང་ཕུག་ཏུ་ཟླ་བ་ཕྱེད་དང་གཉིས། མཁའ་རོའི་གསང་ཕུག་ཏུ་ཟླ་བ་གཉིས། རིག་འཛིན་པདྨའི་གནས་མཚོ་དཀར་གྱི་ཁྱུང་རྫོང་དུ་ལོ་གསུམ་རྣམས་བཞུགས། མཆོག་གི་དངོས་གྲུབ་བརྙེས་པར་མཛད། རྗེ་ཞྭ་དམར་ལྔ་པར་རྡོར་ཕྲེང་སོགས་ཀྱི་དབང་མཛད། རྒྱལ་ཚབ་གྲགས་པ་དཔལ་འབྱོར་བཅས་དཔོན་སློབ་གཉིས་ཀ་ལ་གཞན་ཡང་དབང་རྗེས་གནང་སོགས་ཟབ་ཆོས་མཐའ་ཡས་པ་ཕུལ། གུང་ཐང་དུ་སྐྱེ་མེད་ཞང་གིས་བྱིན་གྱིས་བརླབས། སྐུ་མཁར་རིན་པོ་ཆེ་ལ་རྒྱ་ཕུབས་དང༌། གསེར་ཐོག་སོགས་སྒྲོན། རྗེ་ཚུལ་ཁྲིམས་དབང་ཕྱུག་སྤྱན་དྲངས་ནས་རྒྱལ་བའི་བཀའ་འགྱུར་གྱི་ལུང་ཚང་བར་གསན་པར་མཛད། རྒྱལ་བའི་དབང་པོར་ཞབས་བརྟན་ཕུལ་ཡང་མ་བཞེས་པར། རྗེ་འདི་རྡོ་རྗེའི་སྟན་ལ་བཞུགས་སུ་བཅུག་ནས་ཞབས་བརྟན་གནང༌། རྗེ་ཐམས་ཅད་མཁྱེན་པ་མི་བསྐྱོད་ཞབས་ཀྱི་བཀའ་ཕེབས་ལྟར་དཔལ་ཀརྨ་རིག་འཛིན་སྒྲུབ་མཆོག་སྡེ་བཞིའི་དགེ་འདུན་གྱི་སྡེ་བཙུགས། ལྷ་སའི་ཇོ་བོ་བཅུ་གཅིག་ཞལ་འདྲ་བ་རྩ་ཞལ་མ་གཏོགས་ཆེར་མི་གསལ་བ་ཞིག་ལ་སེམས་བསྐྱེད་ཕུལ་བའི་སྣང་བ་དང༌། བདེ་བ་ཅན་དུ་ཕེབས་པས་ཀརྨ་པ་ཉིད་སྔོན་ནས་ཕེབས་ཟིན་འདུག་པས་ཨོ་རྒྱན་ཆེན་པོའི་ཆ་ལུགས་སུ་བཞུགས་པ་དང༌། ཕྱོགས་ཐམས་ཅད་ཚེ་དཔག་མེད་ཀྱི་སྐུས་ཁེངས་པ་ལ་མི་འདོད་བཞིན་དུ་འགོང་སོང་བ་བྱུང༌། 

དེ་ནས་རྗེ་ཐམས་ཅད་མཁྱེན་པ་མཚོ་དཀར་ནས་སྐུ་བསྙུན་བབ་ཤིན་ཏུ་ལྕི་བའི་ཚུལ་དང་བཅས་ཏེ་ཡར་སྟོད་ར་མོར་དགུང་ལོ་ཞེ་བརྒྱད་པ་ལ་དགོངས་པ་ཆོས་དབྱིངས་སུ་ཐིམ་པའི་སྐུ་གདུང་རིན་པོ་ཆེ་ཞུགས་ལ་འབུལ་བའང་རྒྱལ་བ་འདི་ཉིད་ཀྱིས་མཛད། སྔར་ནས་གསོལ་བ་བཏབ་པ་བཞིན་ཞྭ་དམར་ཅོད་པན་འཛིན་པ་ལྔ་པ་རྒྱལ་ཚབ་ཏུ་སེང་གེའི་ཁྲི་ཆེན་པོར་སྤྱན་དྲངས་ཏེ། རྒྱལ་བ་འདི་ཉིད་ཀྱིས་ཤིས་པ་བརྗོད་ཅིང་མངའ་གསོལ། སངས་རྒྱས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ཕྱི་ནང་རྟེན་བརྟེན་པ་དང་བཅས་པ་མཐར་ཕྱིན་པར་བཞེངས།ཕག་མོ་རྩེ་དང་བསམ་ཡས་སུ་ཕེབས་སྐབས་བསྙུན་བབ་ལྕི་བས་ཐུགས་རིག་སྐུ་ལུས་ལས་གཞན་དུ་དོན་སོང་ཡང་སླར་སྐུ་ཚེའི་འདུ་བྱེད་བྱིན་གྱིས་བརླབ་པར་མཛད། ཐམས་ཅད་མཁྱེན་པ་དཀོན་མཆོག་ཡན་ལག་དང་རྒྱལ་ཚབ་སྤྲུལ་སྐུ་གྲགས་པ་དོན་གྲུབ་གཉིས་མདོ་ཁམས་སུ་མཆོག་གི་སྤྲུལ་སྐུ་དབང་ཕྱུག་རྡོ་རྗེ་སྤྱན་འདྲེན་ལ་ཕེབས་ནས། རྗེ་ཡབ་སྲས་རྣམས་ཁམས་ཕྱོགས་ནས་མ་ཕེབས་ཀྱི་བར་དུ་ཞྭ་དམར་ནག་གི་རྒྱལ་ཚབ་ཀྱི་ཁུར་བཞེས་ཏེ་དབུས་གཙང་དྭགས་ཀོང་སོགས་སུ་ཕེབས། སྤྱིར་སངས་རྒྱས་ཀྱི་བསྟན་པ་མཐའ་དག་དང༌། སྒོས་སུ་ཀརྨ་པའི་བསྟན་པ་ལ་འཛིན་སྐྱོང་སྤེལ་གསུམ་འགྲན་ཟླ་མེད་པར་བསྐྱངས། སྲས་མཁར་གཙང་ཁང་དུ་སྟོན་པ་སངས་རྒྱས་རབ་བདུན། ཀུན་དགའ་བོ་དང་ཕྱག་རྡོར་ཁྲོ་བོ་གཉིས། མར་པའི་སྐུ་དང་བཀའ་བརྒྱུད་གསེར་ཕྲེང་སོགས་བཞེངས། སྲས་མཁར་རུ་བ་ལ་ཇག་པ་རྒྱབ་པར་ཐུན་གཏོར་འཕེན་པར་མཛད་པས་དེ་རྣམས་ལ་བཀའ་ཆད་ཆེན་པོ་བྱུང༌། དེ་ནས་དགུང་ལོ་དྲུག་ཅུའི་སྐབས་ཞིག་སྐུ་ཤེད་ཆུང་བ་ཙམ་མ་གཏོགས་བསྙུན་གཞི་གཞན་མེད་ཀྱང་ད་ནི་ཁོ་བོའི་བྱ་བ་དེ་ཙམ་ཡིན་གསུངས་ཏེ། ཕྱག་གཡོག་ནང་མ་རྣམས་ལ་ཞལ་ཆེམས་ཀྱི་ཤོག་དྲིལ་ཞིག་གནང་བའི་ཚེ་རྒྱལ་བ་ཡབ་སྲས་མ་ཕེབས་བར་དུ་ཞབས་པད་བརྟན་པར་གསོལ་བ་བཏབ་པས། འོ་ན་རེ་ཞིག་སྦོས་ལ་ཞོག་གསུངས་བ་དང་ཁམས་སུ་རྗེ་ཡབ་སྲས་རྣམས་ཀྱིས་བརྟན་བཞུགས་མཛད་པ་དང་དུས་མཚུངས་པར་སྣང་ཞིང༌།

རྗེ་ཞྭ་དམར་བས་ཐུགས་རྩོལ་བསྐྱེད་པའི་རྗེ་བརྒྱད་པའི་སྤྲུལ་སྐུ་སྤྱན་དྲངས་ཏེ་སྟག་ལོ་ཟླ་བ་གསུམ་པའི་ཚེས་བཞིའི་ཉིན་ལྷ་མིའི་འབྱོར་བ་ལྟ་བུའི་མཆོད་སྤྲིན་གྱིས་བསུུ་བའི་བཀོད་པ་མཐའ་ཡས་པ་དང་བཅས་ཏེ་རྒྱལ་བ་ཡབ་སྲས་རྣམས་གདན་ས་ཆེན་པོར་ཞབས་ཀྱི་པདྨོ་བཀོད་པའི་དེ་མ་ཐག་ཏུ་ཡབ་སྲས་གསུམ་ཀ་ལྷན་ཅིག་ཏུུ་རྒྱལ་བ་ཉིད་ཀྱི་གཟིམ་ཆུང་དུ་ཕེབས་ནས་ཞལ་མཇལ་གདན་འཛོམ་སྟེ་ཉིན་རེ་བཞིན་དམ་པའི་ཆོས་ཀྱི་བགྲོ་བ་རྒྱ་ཆེར་མཛད། རྗེ་ཀརྨ་པ་དང་རྒྱལ་ཚབ་སྤྲུལ་པའི་སྐུ་དཔོན་སློབ་གཉིས་ལ་སྒྲོལ་དཀར་གྱི་ཚེ་དབང་སོགས་ཆོས་མཐའ་ཡས་པའང་ཕུལ། རྗེ་ཞྭ་དམར་པས་མཁན་པོ་དང་རྒྱལ་བ་ཉིད་ཀྱིས་ལས་སློབ་མཛད་དེ་དད་པའི་དགེ་འདུན་བཅུའི་དབུས་སུ་མཆོག་གི་སྤྲུལ་སྐུ་དབང་ཕྱུག་རྡོ་རྗེ་དང༌། རྒྱལ་ཚབ་སྤྲུལ་སྐུ་གྲགས་པ་དོན་གྲུབ་གཉིས་དགེ་ཚུལ་སྒྲུབ་པར་མཛད། རྒྱལ་བའི་དབང་པོར་དཔལ་ལྡན་མི་ཕམ་ཆོས་ཀྱི་དབང་ཕྱུག་ཏུ་མཚན་གསོལ། རྗེ་ཀརྨ་པའི་དྲུང་དུ་ཟང་ཟིང་གི་དངོས་པོ་མཐའ་དག་དང༌། སྲས་གྲོ་བོ་ལུང་གིས་གཙོས་པའི་གདན་ས་མ་ལུས་པ་ཕུལ། རྗེའི་དྲུང་ནས་རྫོགས་པའི་སངས་རྒྱས་ཡིན་པས་བསླབ་སྦྱང་ལ་མ་ལྟོས་ཀྱང་བསླབ་སྦྱངས་ཀྱི་ཚུལ་བསྟན་པས་གསན་བསམ་སྒོམ་པ་ཐམས་ཅད་ཇི་ལྟ་བ་མཛད་ནས་བསྟན་པ་དང་སེམས་ཅན་གྱི་དོན་རྒྱ་ཆེན་པོ་མཛད་པར་ཞུ་ཞེས་པའི་ཞུ་བ་གནང༌། རྒྱལ་བའི་དབང་པོར་ཕྱག་ཆེན་ཆོས་དྲུག །ཨོ་རྒྱན་བསྙེན་སྒྲུབ། སྦྱོར་དྲུག །ཕག་མོའི་བསྐྱེད་རྫོགས། ཡི་གེ་བཞི་པ་རོ་སྙོམ་ལྔ་ལྡན་སོགས་དང༌། གཞན་ཡང་བྱང་སྡོམ་ལུགས་གཉིས། ཕག་མོའི་དབང་སོགས་ཕུལ། མགོན་པོ་ཕྱག་དྲུག་པ་སོགས་ཞལ་གཟིགས་པས་བསྟོད་པ་རེ་ཡང་མཛད། མཆོག་དམན་གྱི་གདུལ་བྱ་མཐའ་ཡས་པ་སྨིན་གྲོལ་ལའང་འགོད་པར་མཛད། དེ་ནས་གདུལ་བྱ་རྟག་འཛིན་ཅན་རྣམས་ཆོས་ལ་བསྐུལ་བའི་ཕྱིར། མི་རྟག་པ་དངོས་སུ་སྟོན་པ་དང་གཟུགས་སྐུ་ཆོས་དབྱིངས་སུུ་བསྡུ་བའི་ཕྱིར་མྱ་ངན་ལས་འདའ་བའི་མཛད་པ་སྟོན་པར་བཞེད་དེ་སྐུ་ལ་བསྙུན་མི་མངའ་ཞིང་ཏིང་ངེ་འཛིན་འབའ་ཞིག་ཏུ་བཞུགས་པ་ལས་སྐབས་འགར་ད་ལྟ་མཆོད་པ་ཤོམས་བྱ་བ་ཡང་ཡང་གསུངས།

སྐུ་འཁོར་བ་རྣམས་ལ་དད་པའི་རྟེན་སྣ་རེ་གནང་ནས། ཞལ་སྔ་ནས་ད་ནི་ཁོ་བོ་ཡུན་རིང་མི་སྡོད་འགྲོ་བར་ངེས་པས་ཁོ་བོའི་རྗེས་འཇུག་རྣམས་ཀྱིས་ཚེ་འདིའི་བྱ་བ་ལ་སྙིང་པོ་མེད་པས་དེའི་དབང་དུ་མ་བཏང་བར་དམ་པའི་ཆོས་བཤད་པ་རྣམས་ཉམས་སུ་ལོངས་གསུངས་པའི་བཀའ་ཕེབས་པ་ན། སྐུ་འཁྲིས་པ་རྣམས་ཀྱིས་བསྟན་པ་དང་སེམས་ཅན་རྣམས་ལ་དགོངས་ནས་སྤྲུལ་པའི་སྐུ་མྱུར་དུ་ཕེབས་པ་དང༌། ས་ཆ་དང་ཡབ་ཡུམ་སོགས་བཀའ་སྩལ་གནང་དགོས་ཞུས་པ་ན་མཚུར་ཕུའི་ཉེ་སྐོར་ཞིག་ཏུ་ཡོང་གསུངས། སླར་ནན་གྱིས་ཞུས་པ་ན་དེ་འདྲ་ཨུ་ཚུགས་བྱེད་མི་དགོས་ཁྱེད་རང་ཚོ་ལ་དཀའ་ལས་མི་ཡོང་སྟེ་ཡབ་སྲས་ཀྱིས་གཟིགས་ཡོང་གསུངས་པའི་བཀའ་ཕེབས་ཙམ་ལས་མ་བྱུང་བ་ཕྱིས་རྗེ་དཀོན་མཆོག་ཡན་ལག་གི་གསུང་ལས་ཆོས་རྗེ་རིན་པོ་ཆེའི་སྐུ་སྐྱེ་བན་དྷེར་བྱོན་པ་དེ་རྩོད་མེད་ངེས་འདྲོངས་རང་ཡིན་གསུང་བྱུང་བ་དེས་ན་དཔོན་སློབ་མཇལ་དུས་སྙན་དུ་ཕུལ་གྲུབ་པར་སྣང༌། དེ་ནས་དགུང་ལོ་རེ་གསུམ་པ་ཟླ་བ་བཅུ་པའི་ཚེས་བཅུ་དྲུག་གི་ཐོ་རངས་སུ་མྱ་ངན་ལས་འདའ་བའི་ཚུལ་བསྟན་ནོ། །དེའི་ཚེ་མར་མེ་རྣམས་ཀྱང་འོད་ཆེར་སོང་བ་དང༌། སྤོས་ཀྱི་དྲི་ངད་དང་རོལ་མོ་སྣ་ཚོགས་པའི་སྒྲ་དབྱངས་དང་དཔའ་བོ་རྣལ་འབྱོར་མ་རྣམས་ཀྱིས་མཆོད་པའི་སྤྲིན་ཕུང་དང་བཅས་ཏེ་བདེ་བ་ཅན་དུ་སྤྱན་དྲངས་པར་ཡང་མངོན་ནོ། །དགོངས་རྫོགས་སུ་རྒྱལ་ཚབ་སྤྲུལ་པའི་སྐུ་ཕེབས་ཏེ་མཆོད་བསྔོ་མཛད། སྐུ་གདུང་རིན་པོ་ཆེ་ཞུགས་ལ་ཕུལ་ཞིང་གདུང་རུས་ཐལ་རྣམས་དངུལ་ལས་གྲུབ་པའི་བྱང་ཆུབ་ཆེན་པོའི་མཆོད་རྟེན་ནང་དུ་བཞུགས་སོ།། ནུས་པའི་ཡོན་ཏན་ཀྱང་འབྲི་ཁུང་དུ་རབ་གནས་མཛད་དུས་བགེགས་ཕུག་རོན་གྱི་གཟུགས་སུ་དོན་པ་དང༌། དྭགས་པོར་ལྷ་ཆེན་རབ་གནས་སྐབས་བགེགས་སྡིག་པའི་གཟུགས་སུ་དོན་པ་དང༌། ཐུན་གཏོར་འཕང་བའི་ལམ་སྲིན་མོ་ཆུ་ཁའི་བྲག་ཆད་པ་དང༌། དྭགས་པོ་རྣམ་གྲོལ་དགོན་དུ་སེང་ཡབ་དིབ་པ་ཕཊ་སྒྲས་དེ་གར་སྡོད་པ་དང༌།

གཡག་ལ་ཞལ་བ་བསྐལ་བ་འདྲིལ་བལྟ་སྟང་གིས་བཟུང་བ་དང༌། བཀའ་བཅུ་པ་དད་པ་ཁམས་ན་འདག་སྦྱར་ལ་ཡོད་པ་ལ་ཞལ་བསྟན་པ་དང༌། བུད་མེད་ཞིག་གིས་གཡུ་ཆེན་ཡུལ་ཁམས་རི་བ་ཕུལ་ནས་མི་སྣང་བར་གྱུར་བ་དང༌། གཞན་རྒྱུད་དང་ལྐོག་གྱུར་མཁྱེན་པ་ནི་སྨོས་ཀྱིས་མི་ལངས་ཤིང༌། བསྟན་བཅོས་ཀྱང་ཕག་མོའི་རྣམ་བཤད་ཆེན་མོ། ཆོས་འབྱུང་ཆེན་མོ་དང༌། རང་བྱུང་བའི་རྩིས་ཀུན་བསྡུས་པའི་འགྲེལ་པ་རིན་ཆེན་གཏེར་མཛོད། རྗེ་བརྒྱད་པའི་བཞེད་པ་སྐྱོང་བའི་སྤྱོད་འཇུག་གི་རྒྱས་འགྲེལ་སོགས་མང་པོ་བཞུགས་སོ།། ༈¿¿རྒྱལ་བ་འདི་ཉིད་ཀྱི་ཞལ་སློབ་ཀྱི་གཙོ་བོ་རྫོགས་པའི་སངས་རྒྱས་དབང་ཕྱུག་རྡོ་རྗེ། ཐམས་ཅད་མཁྱེན་པ་དཀོན་མཆོག་ཡན་ལག །རྒྱལ་ཚབ་སྤྲུལ་སྐུ་ན་རིམ་གཉིས་རྣམས་ལ་བཀའ་བརྒྱུད་རིན་པོ་ཆེའི་ཟབ་ཆོས་དབང་ལུང་མཐའ་ཡས་པ་བུམ་པ་གང་བྱོའི་ཚུལ་དུ་འབུལ་བ་མཛད། གཞན་ཡང་འབྲི་སྟག་དང་གྲུབ་ཆེན་པཀྴིའི་གདུང་རིགས་སོགས་གདུང་རིགས་ཀྱིས་ཆེ་བ་དུ་མ་དང༌། ཏྲེ་ཆེ་ཆུང་སོགས་སྐུ་སྐྱེ་བར་ཞལ་གྱིས་བཞེས་པ་མང་པོ་དང༌། རྒྱལ་བ་ཉྀད་དང་རྣམ་དབྱེར་མེད་པའི་འཇམ་དབྱངས་དོན་གྲུབ་དཔལ་བཟང་པོ་དང་མཁན་ཆེན་ལེགས་པ་དོན་གྲུབ་དཔལ་བཟང་པོ་དང་གྲུབ་ཆེན་དངོས་གྲུབ་བཟང་པོ་སོགས་བསྟན་པ་ལ་བྱ་བ་རྒྱ་ཆེར་མཛད་པ་དུ་མ་དང༌། ཡར་འབྲོག་ཁྲི་དཔོན་གཡུ་ལོ་བ། སྐུ་རབ་ས་སྐྱོང་བསོད་ནམས་རབ་བརྟན། ལྷོ་སྟོད་ས་སྐྱོང་གསང་བདག་རྡོ་རྗེ་སོགས་ཞབས་ཏོག་ཤིན་ཏུ་ཆེ་བའི་སྟོབས་ཀྱི་ས་སྐྱོང་བ་དུ་མ་དང༌། མདོར་ན་རྒྱལ་བ་འདི་ཉིད་དང་འདུ་འབྲལ་མེད་ཅིང་སྣང་སྲིད་ཕྱག་རྒྱ་ཆེན་པོའི་དཀྱིལ་འཁོར་དུ་ཤར་བའི་རྣལ་འབྱོར་གྱི་དབང་ཕྱུག་མཐའ་ཡས་པ་ དང༌། སྟོན་སྒོམ་ཆེན་པོ་དང༌། རྟོགས་ལྡན་དང་རྣལ་འབྱོར་ཕོ་མོའི་ཚོགས་བསམ་གྱིས་མི་ཁྱབ་པ་ཞིག་བྱོན་པ་ཡིན་ནོ།། ༈¿¿སི་ཏུ་བཀྲ་ཤིས་དཔལ་འབྱོར་གྱི་སྐུ་སྐྱེ་དཔལ་མི་འཁྲུགས་ཆོས་ཀྱི་འོད་ཟེར་རམ་ཆོས་ཀྱི་གོ་ཆ་ནི།

ཟུར་མང་རྩི་རྒྱུད་དུ་འཁྲུངས། རྗེ་མི་བསྐྱོད་ཞབས་ཀྱིས་གཙོས་པའི་མཁས་གྲུབ་ཀྱི་བླ་མ་བདུན་སོགས་བསྟེན། མདོ་རྒྱུད་མན་ངག་གི་བདག་པོར་གྱུར་ཏེ་རྡོ་རྗེ་འཛིན་པར་མངའ་གསོལ། ལུང་ལས་ཀ་དང་བཅས་གདན་སར་བསྐོས། གཡེན་མོ་ཆེའི་ཉམས་གསོས་དང༌། འཐུས་བཙུན་སུམ་བརྒྱ་ཙམ་བསྡུས། དངུལ་ལྗང་རྡུང་གི་སྟོན་པའི་སྐུ་མི་ཚད་དང༌། རྗེ་བརྒྱད་པའི་གསེར་སྐུ་སོགས་དང། གཟིམ་སྐུ་དང༌། དངུལ་གདུང་རྣམས་བཞེངས། སྤུངས་རི་ནང་སོ་སྤྱན་དྲངས་ཏེ་གདུང་བརྒྱུད་ཀྱི་ཆད་པ་བསབས། རྗེ་དགུ་པ་ཏྲེ་ཤོད་དུ་སྐུ་འཁྲུངས་པ་ངོས་འཛིན་མཛད་པ་ལ་ཕེབས། ཞྭ་དམར་ཐམས་ཅད་མཁྱེན་པ་སྤྲུལ་པའི་སྐུུ་སྤྱན་འདྲེན་ལ་ཕེབས་པར་གཞི་ལེན་ཞབས་ཕྱི་རྒྱས་པར་ཞུས། སྐུ་ཚཻའི་སྨད་དུ་སྤུངས་རི་ནང་སོ་གདན་སར་བསྐོས་ནས་ཉིད་རི་ཁྲོད་མཛད་པའོ། །འདི་པའི་སྐབས་སུུ་ཀརྨའི་དགེ་རུ་ཕལ་ཆེར་ཞིག་གསར་དུ་བྱུང་བ་ཡིན་ཅིང༌། འབེ་པོ་རུའི་མཆོད་གཞིས་རྣམས་ཀྱང་འདི་དུས་ཕྱག་ཏུ་བཞེས་པའོ།། ༈¿¿གོ་ཤྲཱི་གྲགས་པ་དཔལ་འབྱོར་ནི། ལྷོ་རྒྱུད་སེངྒེ་སྒང་ཞེས་བྱ་བའི་ཡུལ་དུ་ཡབ་སྔགས་འཆང་བཟང་པོ་དང༌། ཡུམ་དཀོན་མཆོག་བཟང་མོ་གཉིས་ཀྱི་སྲས་སུ་མེ་ཕོ་བྱི་ལོར་སྐུ་འཁྲུངས། དགུང་ལོ་བདུན་པར་གྲུབ་ཆེན་སྲི་དཀར་བ་དང་མཇལ་ཚེ་དབང་ཞུས། སྤུ་འབོར་དུ་ཕེབས་ཚེ་རྡོ་རྗེ་གཡུ་སྒྲོན་མ་མཆེད་བཅུུ་གཅིག་དང་བཅས་པས་རང་རྟགས་སྲོག་སྙིང་དང་དམ་བཅའི་གླུ་ཕུལ། སྤུངས་རིར་ཆོས་སྐྱོང་གི་སྐུ་རང་བྱོན་གསར་དུ་སྟོན་པར་མཛད། ཕྱག་སོར་གྱི་རྗེས་བྱོན། རྗེ་ཀུན་དགའ་བཟང་པོ་ལ་རྡོ་རྗེ་ཕྲེང་བ་དང་སྦྱོང་རྒྱུད་དཀྱིལ་འཁོར་བཅུ་གཉིས་དང༌། ཕྱག་ཆེན་དང༌། ཆོས་དྲུག་སོགས་གསན། གཏོར་བསྔོས་སྐབས།ཞིང་སྐྱོང་གཙོ་འཁོར་བཞི་པོ་གཟིགས། བསྙུན་པའི་ཚེ་དམ་ཅན་གྱིས་བསྙུན་གཡོག་ཞུས། དགུང་ལོ་བཅུ་གཅིག་པར་རྣམ་ཐོས་ཀྱི་རི་བོར་རྗེ་མི་བསྐྱོད་རྡོ་རྗེ་ཐོག་མར་མཇལ་ཞིང་དགེ་བསྙེན་གྱི་སྡོམ་པ་སྩལ་ཞིང་གྲགས་པ་དཔལ་འབྱོར་རྒྱས་པའི་སྙིང་པོ་ཟླ་མེད་མངོན་པར་མཐོ་བ་ཞེས་པའི་མཚན་གསོལ།

རྒྱལ་བ་རྒྱ་མཚོ་དང་རྡོ་རྗེ་བེར་ཅན་ལ་སོགས་པའི་དབང་དང༌། སྐུ་གསུམ་ངོ་སྤྲོད་ཀྱི་ཁྲིད་གནང༌། དཔལ་ཀརྨ་པས་མཁན་པོ་དང༌། གཙུག་ལག་ཕྲེང་བས་སློབ་དཔོན་མཛད་དེ་བར་མ་རབ་བྱུང་དང་དགེ་ཚུལ་གནང༌། རྗེ་དཔའ་བོའི་དྲུང་ནས་སྔ་ཕྱིར་འདུལ་བ། ཕར་ཕྱིན། ཚད་མ་རྣམས་ཀྱི་བཤད་པ་དང༌། ཞང་གི་བཀའ་འབུམ། སྐྱེས་རབས་བརྒྱ་རྩ། བཀའ་བརྒྱུད་གསེར་ཕྲེང་རྣམས་ཀྱི་ལུང་དང་སྔགས་བླ་མེད་སྐོར་གྱི་དབང་རབ་ཏུ་མང་པོ་ཞུས། རྗེ་བློ་གྲོས་རྒྱལ་མཚན་དང༌། བདུད་མོ་བཀྲ་ཤིས་འོད་ཟེར་ལས་སྔགས་གསར་རྙིང་གི་དབང་ལུང་མང་པོ་ཞུས། དགུང་ལོ་ཉི་ཤུ་བཞེས་དུས་རྒྱལ་བའི་དབང་པོའི་དྲུང་ནས་བཀའ་བརྒྱུད་ཀྱི་གདམ་ངག་ཀུན་ཞུས། འོད་ཕུང་དམར་པོའི་དབུས་སུ་རྒྱལ་བའི་དབང་པོ་ཉིད་དཔལ་འཁོར་ལོ་སྡོམ་པའི་སྐུར་བཞེངས་ཏེ་དབང་བསྐུར། མགོན་པོ་བེར་ཅན་མེ་དཔུང་གི་ཀློང་དུ་གཟིགས། དམ་ཅན་རྡོར་ལེགས་འཁོར་ར་མགོ་ཅན་དགྲ་སྙིང་ཟ་བ་མང་པོས་བསྐོར་བ་ཞལ་གཟིགས། ཡེ་ཤེས་མཁའ་འགྲོས་གླུ་དབྱངས་ཀྱི་སྒྲ་ལས། བདེ་ཆེན་རོལ་པ་ཞེས་མཚན་གསོལ་ཞིང་སྨན་བཙུན་གྱི་འཁོར་གྱིས་ཕྲིན་ལས་སྒྲུབ་པར་དམ་བཅས། མི་བསྐྱོད་ཞབས་ཀྱི་ཞབས་ཕྱི་མཛད་ནས་དབུས་སུ་ཕེབས། རྒྱལ་བ་དཀོན་མཆོག་ཡན་ལག་དང་ལྷན་ཅིག་དབང་ལུང་མང་དུ་གསན། བྱ་ལོའི་ཐོ་རངས་ཁར་དཔལ་ཡེ་ཤེས་ཀྱི་མགོན་པོ་སྐུ་མདོག་སྔོ་སྐྱ་མེ་རི་འབར་བ་ཞལ་གཟིགས། ཁྲ་བ་ཁར་རྗེའི་དྲུང་ནས་རྔོག་དཀྱིལ་བདུན་དང་བདེ་མཆོག་ལོ་ནག །ཞང་གི་བཀའ་རྒྱ་སོགས་དང་ཟབ་ཁྲིད་མང་པོ་ཞུས། ཕྱག་རྒྱ་ཆེན་པོའི་ཡེ་ཤེས་མངོན་དུ་གྱུར། དགུང་ལོ་ཉེར་གསུམ་ལ་རྗེའི་དྲུང་ནས་བསྙེན་རྫོགས་མཛད། ཐོ་རངས་ཞིག་རྗེ་དེ་བཞིན་གཤེགས་པ། རོལ་པའི་རྡོ་རྗེ། རང་བྱུང་རྡོ་རྗེ་རྣམས་ཞལ་གཟིགས། སྒར་ཆེན་གྱི་གུའི་གུང་པར་མངའ་གསོལ། ཟ་ཕུ་ལུང་གི་སློབ་དཔོན་ཆེན་པོའི་སྐུ་གུ་རུ་དངོས་སུ་གཟིགས། ཚང་ངོས་སུ་དབེན་པར་བཞུགས་ཚེ་དམ་ཅན་གྱིས་ཕྲིན་ལས་བསྒྲུབ་པ་གཟིགས།

ཞབས་རྗེས་དང་ཉིད་ཀྱི་སྐུ་ཐང་ཕྱག་བྲིས་མ་མཆོད་པའི་རྟེན་དུ་བཞག་སྟེ་མ་འོངས་པའི་དུས་སུ་སྤྲུལ་སྐུ་འབྱོན་པའི་གནས་སུ་དགོངས། གྲོ་བོ་ལུང་དུ་བཀའ་བརྒྱུད་གོང་མ་རྣམས་ཞལ་གཟིགས། ཤམ་པོ་སྟེང་དུ་ཞིང་སྐྱོང་གིས་ཕྲིན་ལས་བསྒྲུབ་པར་གཟིགས། གནས་དེའི་གངས་འདབས་བསམ་འགྲུབ་བདེ་ཆེན་དུ་ལོ་གསུམ་གྱི་བཅད་རྒྱར་བཞུགས། དེར་བཀའ་བརྒྱུད་གོང་མ་རྣམས་དང་ཡི་དམ་ཆོས་སྐྱོང་མང་པོ་ཞལ་གཟིགས། སྐྱེ་བ་ཕྱི་མར་འཛམ་བུ་གླིང་གི་འདུལ་བྱ་རྣམས་པདྨ་འོད་ཀྱི་ཞིང་ཁམས་སུ་དགྱེས་པའི་གད་མོ་སྒྲོག་གོ་ཞེས་གསུངས། དགུང་ལོ་སོ་གཅིག་པ་མེ་ཕོ་རྟ་ལོར་ལོངས་སྐུར་ཐིམ། ༈¿¿དཔལ་ཁང་ལོ་ཙཱ་བ་ནི། རྗེ་ཉིད་ཀྱིས་ཀརྨ་ཕྲིན་ལས་གཉིས་པར་གནང་བ་མ་གཏོགས་མཚན་དངོས་ངག་དབང་ཆོས་ཀྱི་རྒྱལ་པོ་ཡིན། སི་ཏུ་ཆོས་ཀྱི་གོ་ཆ་དང༌། རྒྱལ་ཚབ་གྲགས་པ་དོན་གྲུབ་སོགས་ཀྱི་ཡོངས་འཛིན་མཛད་ཅིང༌། བཟོ་རིག་སྒྲ་སྙན་ངག་སྡེབ་སྦྱོར་བོད་བརྡ་སོགས་ཀྱི་སློབ་མ་དང་སློབ་རྒྱུན་ཆེས་མང༌། ཞྭ་དམར་བཞི་པས་རྗེ་ཨ་བོ་ཆོས་རྗེའི་སྐྱེ་བ་ཕྱི་མར་ལུང་བསྟན་པའི་ཟུར་མཁར་བློ་གྲོས་རྒྱལ་པོ་ལ་མདོ་སྔགས་ཀྱི་བཤད་བཀའ་དུ་མ་གནང་བ་དང་ལྷག་ཏུ་རྗེ་བརྒྱད་པས་དུས་འཁོར་སྨིན་ཁྲིད་བཏབ། གསོ་རིག་ལ་དཔྱིས་ཕྱིན་པར་སྦྱོངས་ཤིག་གསུངས་ནས་མིང་ལེགས་བཤད་འཚོལ་དུ་གནང༌། དེས་ཀྱང་གསོ་རིག་ལ་མཁས་པར་མཛད། རྒྱུད་བཞི་ལ་ཞུས་ཆེན་དང་པར་དུ་བཀོད་ནས་འགྲེལ་པ་མེས་ཞལ་དང་སྨན་འབྱུང་སོགས་གསོ་རིག་གི་བསྟན་བཅོས་དུ་མ་མཛད་དོ།། ཕྲིན་ལས་གཉིས་པ་འདི་རྗེ་བརྒྱད་པའི་དགོངས་པ་ལྟ་བ་ཐལ་འགྱུར་མཛད། ཀརྨ་ཤིང་རྟ་དང༌། རྡོ་རྗེ་ཉི་སྣང་སོགས་བསྟན་བཅོས་དུ་མ་མཛད། ཐུབ་ཆེན་དང་མཆིམས་ཕུའི་བླ་ མ་མཛད། ༈¿¿སྤྲུལ་སྐུ་བ་ནམ་མཁའ་བཀྲ་ཤིས་ནི། ཡར་སྟོད་དུ་འཁྲུངས། བྱིས་པ་ཆུང་ངུའི་དུས་ནས་རྗེ་ཉིད་ཀྱི་སྤྲུལ་པར་ཞལ་གྱིས་བཞེས། སྐུ་གཟུགས་ཀྱི་ཕྲིན་ལས་བྱེད་པོར་ལུང་བསྟན་ཅིང་ཞྭ་དམར་ལྔ་པས་ལྗགས་བཀོད་མཛད་དེ་སྒར་བྲིས་ཀྱི་སྲོལ་བཙུགས་པའོ།།

༈¿¿དྭགས་པོ་སྒོ་པའི་ཞལ་ངོ་ཀརྨ་སྲིད་བྲལ་ལམ་སྒོ་སྨྱོན་ཞེས་པ་ནི། རྗེ་ཉིད་ཀྱི་སྐུའི་སྤྲུལ་པར་གྲགས་པ་དེས་སྒར་ལུགས་སྐུ་གཟུགས་འབུར་བཟོའི་སྲོལ་བཙུགས་པ་ཡིན་ནོ།། 