ཀརྨ་པ་སྐུ་ཕྲེང་བདུན་པ་

ཆོས་གྲགས་རྒྱ་མཚོའི་ལོ་རྒྱུས། ༄༅། །ན་རིམ་བདུན་པ་རྗེ་ཆོས་གྲགས་རྒྱ་མཚོ་ནི། དེ་ནས་ཆོས་ཀྱི་རྗེ་མཐོང་བ་དོན་ལྡན་གཟུགས་སྐུ་ཆོས་དབྱིངས་སུ་བསྡུ་ཀར། གོའི་ཤྲི་རིན་པོ་ཆེ་ལ་ཞལ་ཆེམས་བཀའ་རྒྱ་བཅུ་གསུམ་དང་བཅས་པ་གནང༌། བྱང་ཕྱོགས་སྤྱི་ལྷ་ཞེས་བྱ་བར་སྤྲུལ་སྐུ་འབྱོན་པར་ཡབ་ཡུམ་དང་བཅས་ལུང་བསྟན། དེ་ཉིད་ཀྱི་བར་དོའི་རྣམ་ཐར་ལས་ཀྱང། བྱང་ཕྱོགས་སུུ་དོན་ཡོད་གྲུབ་པས་ཁྱོད་ཛམྦུའི་གླིང་དུ། ཕ་གྲགས་པ་དཔལ་གྲུབ་དང༌། མ་ལྷ་མོ་སྐྱིད་ལས་སྐྱེ་བར་འགྱུར་རོ་གསུངས་ཞེས་ཕྱིས་སྤྲུལ་སྐུ་ཉིད་ཀྱིས་བཀའ་སྩལ། མཚུར་ཕུ་འཇམ་དབྱངས་ཆེན་པོས་ཀྱང་བྱ་ལོ་ཟླ་བ་བདུན་པའི་སྐབས་ཤིག་ཇ་གྲལ་བ་མང་དུ་ཡོད་པ་ཅིག་ལ་ང་ཡི་རྨི་ལམ་ལྟར་ན་ད་རེས་སྤྲུལ་སྐུའི་ཡབ་ལ་དཔལ་གྲུབ་བྱ་བ་ཞིག་ཡོང་བ་འདུག་གསུངས། ཀུན་མཁྱེན་བན་སྒར་བས་ཀྱང༌། མཚུར་ཕུ་ནས་ཤར་ཕྱོགས་དྲང་པོར་སྤྲུལ་སྐུ་འབྱོན་ཞེས་ལུང་བསྟན་པ་ལྟར། རྔོད་སྤྱི་མདའ་ཞེས་པ། དེ་ཡང་གྲུབ་པའི་གནས་མཁའ་འགྲོའི་སྦས་ཡུལ་ཞིག་སྟེ། དེའི་གནས་ཀྱི་བདག་པོ་གཞི་བདག་ཐམས་ཅད་ཀྱི་སྤྱི་དཔོན་ནམ། ཐམས་ཅད་ཀྱི་ལྷའམ། ཇོ་བོ་ལྟ་བུ་ཡིན་པས་ན་སྤྱི་ལྷ་ཞེས་བྱ་བ། སྔོན་རྗེ་རང་བྱུང་རྡོ་རྗེ་མཚུར་ཕུའི་དབེན་གནས་བདེ་ཆེན་ན་བཞུགས་པའི་དུས་དགེ་བསྙེན་གྱི་སྡོམ་པ་ཞུས་ཤིང༌། ཕྱིན་ཆད་ཡོན་བདག་བྱེད་ཅིང་ཅི་གསུང་སྒྲུབ་ཅེས་དམ་བཅས། གནས་དེར་ཕེབས་ནས་བཞུགས་པའི་ཞུ་བ་ཕུལ་བཞིན་རིམ་པར་ཕེབས་ནས་ཞབས་ཀྱིས་བཅགས། མ་འོངས་སྤྲུལ་སྐུ་འབྱོན་པའི་ཞིང་དུ་བྱིན་གྱིས་བརླབས་པའི་རྒྱ་གར་གྱི་གནས་ཆེན་རྣམས་ཀྱི་ཡལ་ག་མཁའ་འགྲོ་མའི་སྦས་ལུང༌། གདུལ་བྱ་དག་པའི་སྣང་བ་འབའ་ཞིག་གི་སྤྱོད་ཡུལ་དུ་གྱུར་པའི་གནས་མཆོག་ཁྱད་པར་ཅན་སྤྱི་ནང་བྱ་བར། ཡབ་གྲུབ་པ་ཐོབ་པའི་སྐྱེས་བུ་ཆེན་པོ་རུས་ཆེན་སྔོང་ལ་ནང་ཚན་དཔའ་ཡ་སྟེ། གྲགས་པ་དཔལ་གྲུབ་བྱ་བ་དང༌། ཡུམ་ཡེ་ཤེས་ཀྱི་མཁའ་འགྲོ་མའི་སྤྲུལ་པ་ཇོ་དར་བཟའ་ལྷ་མོ་སྐྱིད་གཉིས་ཀྱི་སྲས་སུ།

ཤིང་ཕོ་ཁྱྀའི་ལོ་ཧོར་ཟླ་དང་པོའི་ཚེས་བཅོ་ལྔའི་སྔ་དྲོར་ནམ་མཁའ་ལ་ཁ་དོག་ལྔའི་འཇའ་ཚོན་གྱི་རེ་ཁཱ་དང༌། མེ་ཏོག་གི་ཆར་དང༌། འབྲུག་གི་སྒྲ་དང༌། གཞན་ཡང་ངོ་མཚར་བའི་ལྟས་དུ་མ་དང་བཅས་སྐུ་འཁྲུངས། དེ་མ་ཐག་ཞལ་ནས་ཨ་ལ་ལ་གསུངས་ཤིང་བཞད། སྐུ་ལ་མེ་ཏོག་གི་རྣམ་པ་མང་པོ་དང་དབུ་ལྟག་ཏུ་རྡོ་རྗེ་འཆང་གི་སྐུ། ཐུགས་ཀར་རྩ་རིས་ཀྱི་ཨ་ཡིག་གསང་གནས་སུུ་ཆོས་འབྱུང་དང་འཁོར་ལོ། ཞབས་ལ་འཁོར་ལོ་སྟེ་སྐུ་ལ་རང་བྱོན་དྲུག་གསལ་པོར་མངོན་ལ། གསང་ཆབ་འོ་མར་འབབས་ཤིང་དྲི་བཟང་གི་ངད་ཀྱིས་ཐམས་ཅད་ཁྱབ། ཞག་བདུན་ན་གསུང་མང་དུ་བྱོན་པ་ན་ཡབ་ཀྱིས་སྔགས་མང་དུ་གསུང་བར་གོ །ཡུམ་གྱིས་དབྱངས་ཡིག་གསུངས་པར་གོ །གཞན་རྣམས་ཀྱིས་མ་ཎི་གསུང་བར་གོ། ཡབ་ཡུམ་ཀྱིས་གསང་བར་དམ་བཅས་ཀྱང༌། ཉིད་ཀྱི་ཐུགས་རྗེའི་རང་འོད་མཁའ་ལ་ཉི་མ་ཤར་བ་ལྟ་བུའི་སྒྲོགས་མཁན་མེད་ཀྱང་སྤྱི་ནང་དུ་བྱ་བྲལ་ཕོ་མོ་གཉིས་ལས་ཆོས་ཀྱི་རྗེ་སྐུ་འཁྲུངས་འདུག་ཟེར་ནས་གྲགས་པའི་དབྱར་རྔས་ཕྱོགས་ཀུན་ཁྱབ་པར་གྱུར་ནས། ཕྱོགས་ཕྱོགས་ཀྱི་ལྷ་དཔོན་མི་དཔོན་གྱི་གཙོས་ཐམས་ཅད་རང་བབས་ཀྱིས་འདུས་ཤིང་གསང་བར་རྔོ་མ་ཐོགས་ཏེ། སྙེ་བོང་ར་སྟེང་གི་གདན་ས་པ་ཆོས་དཔལ་འབྱོར་གྱིས་ཐོས་ནས་མཇལ་དུ་འགྲོ་བསམ་པ་ན་རྨི་ལམ་དུ་ཡུམ་གྱི་པང་ན་བཞུགས་འདུག་པ་ལ་དབུ་ཞྭ་སོགས་ཕུལ་བ་རྨིས་པས། བླ་མ་བསྒྲེས་པོ་ལ་རྔོད་ནས་ཁ་སྐད་འདི་འདྲ་ལགས་པར་ཅི་བྱར་འོས་ཞུས་པས། ངའི་རྨི་ལམ་ན་སྤྱི་ལྷའི་ལ་ཁར་ཉི་ཟླ་གཉིས་ཤར་བ་མལ་གཅིག་ཏུ་འདུས་སོང་བ་རྨིས་པས། ཐེ་ཚོམ་མི་དགོས་དྲུང་གོང་མའི་དབུ་ཞྭ་ན་བཟའ་ཕྱགས་ལྷྭམ་རྣམས་ཁྱེར་ལ་སོང་གསུངས་ཏེ། ཕྱིན་པས་སྐུ་འཁྲུངས་ནས་ཞག་བཅོ་ལྔ་སོང་བའི་ཐོག་ཏུ་སླེབ། ཁོང་གཟིགས་པས་བཞད་ཅིང་དགྱེས་པར་མཛད། རྗེ་གོང་མའི་དབུ་ཞྭ་སོགས་དང་དྲུང་རྟོགས་ལྡན་པའི་ན་བཟའ་དབུ་ཞྭ་རྣམས་ཕུལ་བས། རྗེ་གོང་མའི་རྣམས་ཕྱག་གིས་བཞེས་ཏེ།

གཞན་མ་བཞེས། ཁྱེད་ཐམས་ཅད་མཁྱེན་པ་མཐོང་བ་དོན་ལྡན་ཡིན་ན་ང་ལ་བྱིན་རླབས་མཛད་དགོས་ཞུས་པས་ཕྱག་གཉིས་ཀ་སྤྱི་བོར་བཀོད་དེ་བྱིན་རླབས་ཡང་ཡང་མཛད་པས་ཐེ་ཚོམ་ཆོད། ཟླ་ངོ་གཉིས་བཞེས་པ་ན་རྔོད་པའི་ལྷ་སྡེ་མི་སྡེ་ཐམས་ཅད་ཀྱིས་ཨ་རིག་ཐང་དུ་གདན་དྲངས། དྲུང་གོང་མའི་ཆོས་ཁྲི་ལ་བཞུགས་ནས་ཁྲོམ་ཆེན་པོ་ལ་ཞལ་བསྟན་ཚེ། ཕྱག་རྟེན་རྣམས་ཕྱག་གིས་རིམ་པར་བཞེས། བྱིན་རླབས་གནང་ནས་ཁྲོམ་རྣམས་ལ་དལ་བུས་གཟིགས་ཏེ་ཕྱག་གཡས་ཀྱིས་ཞལ་དཀྱིལ་ལན་གསུམ་དལ་གྱིས་ཕྱིས་ནས་མཉམ་བཞག་དང་ལྟ་སྟངས་མཛད་དེ། སྐུ་གཟི་བརྗིད་དང་ལྡན་པར་བཞུགས་པས། དེར་འདུས་པ་ཐམས་ཅད་མི་ཕྱེད་པའི་དད་པ་ཐོབ་ནས། མངོན་མཐོ་དང་ངེས་ལེགས་ཀྱི་ལམ་ལ་བཀོད་དོ།། དེ་ནས་ཟླ་ངོ་གསུམ་བཞེས་ཚེ་རྔོད་ཀྱི་བེར་བསྣོལ་དུ། བཞེར་བྱས་སྐུ་མདུན་དུ་ཅོལ་ཚིག་ཞུས་ཏེ། མི་རྣམས་ཁྱེད་ཀརྨ་པ་མིན་པ་འདྲ། རྗེ་གོང་མ་རྣམས་ཀྱིས་ཟླ་བ་འདི་ལ་གསུང་འདི་བྱོན་པ་སོགས་འདུག །གྲུབ་རྟགས་མང་དུ་བསྟན་འདུག་པ། ཉིད་མཐོང་བ་དོན་ལྡན་གྱི་སྐུའི་སྐྱེ་བ་ཡིན་ན་ཡིད་ཆེས་ཀྱི་རྟགས་དང་གསུང་ཞིག་འབྱོན་པར་ཞུས་པས། ང་ནི་ཀརྨའི་མིང་ཅན་སྟེ།། ང་ལྟའི་གང་ཟག་དཀོན་པ་ཡིན།། ང་དང་འབྲེལ་པ་འགའ་ཡོད་པ།། ང་ཡིས་མི་བསླུའི་སྨོན་ལམ་ཡོད།། བཅུ་གསུམ་ཟླ་བ་མ་རྫོགས་པར།། ཚིག་འདི་གསང་ཆེན་རྒྱ་དང་ལྡན།། དེ་ནས་ཁོ་བོ་རྩོད་བྲལ་བའི།། རྟགས་རྣམས་རིམ་གྱིས་གསལ་པར་འགྱུར། ། ཞེས་གསུངས། དེ་ནས་སྙེ་བོས་གདན་དྲངས་ནས། ད་ར་སྟེང་དུ་བཞུགས་པའི་ཚེ། ཀརྨ་སི་ཏུ་པའི་ཞུ་ཡིག་ལྕགས་མོ་དབོན་པོ། །གསེར་བྱ་བྲལ་བསོད་ཡེ་སོགས་ཀྱིས་ཕུལ་ནས། ཞུ་ཡིག་ཕྱག་གིས་བཞེས་ནས་ཡིག་ཕྲེང་ལ་རིམ་པར་གཟིགས་ནས་གསུང་ཚུལ་མཛད། དཔལ་ལྡན་རྡོ་རྗེ་གསུངས་ནས་ལྕགས་མོའི་པང་པར་བྱོན། བྱ་བྲལ་གྱི་ལག་པ་ལ་འཇུས་ནས་མཉེས་པའི་རྣམ་འགྱུར་དུ་མ་མཛད། གཞན་ཡང་སྔར་གྱི་སློབ་མ་རྙིང་པ་ཕལ་ཆེར་འགའི་མིང་གསུངས་ཤིང་ངོས་བཟུང་མཛད་པས།

ཐམས་ཅད་སྔོན་གྱི་དུས་དྲན་པས་ཡིད་མོས་གུས་ཀྱི་གདུང་ཤུགས་དྲག་པོས། དད་པའི་ཡུས་ཀྱིས་ངུས་ཤིང་བརྒྱལ་བར་གྱུར་ཏོ། །ཟླ་ངོ་ལྔ་བཞེས་པ་སྙེ་བོའི་ག་གོར་ཁར་བཞུགས་པའི་དུས། སྐུ་མདུན་དེར་ཁ་ཅིག་ཐོ་ཅོ་འདྲ་བྱས་པས། ཞལ་ནས། ཨ་ཧྃ་བདེ་སྟོང་སྒྱུ་མའི་རྩལ།། སྣ་ཚོགས་ཡེ་ཤེས་རོལ་པ་ལ།། བྱིས་པ་རྣམས་ཀྱིས་བདེན་པར་མཐོང༌།། ང་ནི་སྐྱེ་འགག་གནས་དང་བྲལ།། ཅེས་གསུངས། དེ་ནས་ཟླ་བ་དགུ་བཞེས་པ་ན། གོའི་ཤྲཱི་རིན་པོ་ཆེ་མཇལ་བར། སྐུ་གཟི་བརྗིད་ཀྱི་དཔལ་འབར་ཞིང༌། རབ་ཏུ་མཉེས་པར་མཛད་ཅིང་བྱིན་རླབས་གནང་བ་དང༌། ཕྱག་རྟེན་རྣམས་ཕྱག་ཏུ་རིམ་པར་བཞེས། སྒར་དུང་ངོས་བཟུང་མཛད། རྗེ་གོང་མའི་དབུ་ཞྭ་ཕུལ་བ་མནབས་ཤིང༌། རྡོ་རྗེ་དྲིལ་བུ་ཕྱག་གིས་བསྣམས་ནས། པད་ཀོར་དྲིལ་སྟབས་མཛད། ཐུགས་དམ་མགོན་སྐུ་ངོས་འཛིན་ཀྱང་གནང་བ་སོགས་ངོ་མཚར་བསམ་གྱིས་མི་ཁྱབ་པར་དགོངས་ཏེ་རང་བྱུང་ཀུན་མཁྱེན་ཆོས་ཀྱི་རྒྱལ་པོར་མཚན་གསོལ། སྒར་ཆེན་འཛམ་གླིང་རྒྱན་ཆེན་པོར་སེང་གེའི་ཁྲིར་བཞུགས། ཟླ་ངོ་བཅུ་གཅིག་བཞེས་པ་ན། ནགས་ཕུ་བས་སྤྱན་དྲངས་ནགས་མདར་ཁྲོམ་ཚོགས་ལ་ཨཱ་ལི་ཀཱ་ལི་གསུངས། ཕག་ལོ་སར་ནས་མདོ་ཆེན་དུ་བཞུགས་པ་ན་ང་རྡོ་རྗེ་འཆང་ཡིན་གསུངས། གཅིག་གི་སྔོས་ཡིག་ཕུལ་བས་དགའ་ལྡན་དུ་སྐྱེ་བར་གྱུར་ཅིག་གསུངས། ཡང་གཞན་གྱིས་ཅོ་འདྲི་ཞུས་པ་ན། ཐེ་ཚོམ་མི་དགོས་བཀའ་བརྒྱུད་བླ་མ་རྣམས་ཀྱི་ཞལ་ལ་ལྟོས། མཁའ་འགྲོ་ཆོས་སྐྱོང་གིས་ཕྲིན་ལས་བསྒྲུབ་ཅིང་ཡོད། ས་ར་ཧ་བིརྦ་པ་ཀུ་ཀུ་རི་པ་གསུམ་ནམ་མཁར་བཞུགས། འདི་གསུམ་གྱི་རྣམ་ཐར་འཛིན་མི་ང་ཡིན་གསུངས་ནས་ཕྱག་མཛུབ་ནམ་མཁར་གཏད། ཡུམ་གྱིས་ཀྱང་དེ་རྣམས་ཀྱི་ཞལ་མཇལ། མདོ་ཆེན་ཕུུ་ན་གཅོད་ལ་འབྱོན་གསུངས། གཅོད་ཇི་ལྟར་བྱེད་ཞུས་པས་སེམས་ཉིད་རྩད་ནས་གཅོད་པ་ཡིན་གསུངས་རྩད་ནས་ཇི་ལྟར་གཅོད་ཞུས་པས་སྒོམ་གྱིས་གསུངས། མི་ཤེས་ཞུས་པས་ནམ་མཁར་ཕྱག་མཛུབ་གཏད་དེ་མཐའ་དབུས་མེད་པ་ཞིག་ཡིན་གསུངས།

ཡང་མདོ་ཆེན་གྱི་བླ་ཡེ་ན་ཡུམ་སྲས་བཞུགས་དུས། མི་ལ་རས་པས་མགུར་མ་འཐེན་ཤིང་ཡོད་ཨེ་མཐོང་གསུངས། ལོང་པོར་སྤྱན་དྲངས། ཐམས་ཅད་མི་ཕྱེད་པའི་དད་པ་ཐོབ། བྱི་བའི་ལོ་ལ་སྤུག་ངོ་བོར་བཞུགས་པའི་དུས། རྟ་མགྲིན་མཚོན་ཆ་འཁོར་ལོར་སྤྲུལ་པ་ཡུམ་གྱིས་གཟིགས། འདི་འདྲ་མཛད་པ་ཅི་ལགས་ཞུས་པས། བགེགས་བཏུལ་བ་ཡིན། སུ་ལའང་མ་བཤད་གསུངས། ཚེས་བཅུའི་དུས་ཅིག་ང་ཀརྨ་པ་ནི་འགྲོ་བ་འདྲེན་གསུངས་ནས་གར་མཛད་དེ། དེ་མ་ཐག་སྐུ་ལུས་མི་སྣང་བར་མཛད་སྟེ་ཡང་ལམ་གྱིས་བྱོན། ཡུམ་སྲས་བླ་ཡེ་ན་བཞུགས་དུས་ཡུམ་ལ་ཕྱག་འཚལ་ལོ།། རྡོ་རྗེ་འཆང་དང་མི་ལ་སེང་གེ་ལ་ཆིབས་པ་ནམ་མཁའ་ལ་ཡོད་གསུངས། དྲུང་ནས་ཀྱང་ཕྱག་དང་མགུར་གྱི་ལད་མོ་མཛད། འཁྲུལ་འཁོར་མཛད་ཅིང་ཡུམ་ལ་ངས་ཁྱོད་ཀྱི་ལྟོ་བར་འདི་ལྟར་བྱས་པས་ཁྱོད་ཀྱི་ཧུབ་བོ་བ་ཡིན་གསུངས། ཡིག་དྲུག་དང་ཨཱ་ལི་ཀཱ་ལི་གསུང་ཞིང་ཁྱོད་ཀྱི་ཁོང་ནས་འདི་སྐད་སྨྲས་པ་ཐོས་སམ་གསུངས། དཔལ་ལྡན་རྡོ་རྗེ་དང་བྱ་བྲལ་གཉིས་ལ་འདི་བཞིན་གྱིས་གསུངས་ནས་འཁྲུལ་འཁོར་གནང༌། བླ་མ་ཡབ་ལ་ལྟོས་དང༌། ཤར་ཕྱོགས་ན་སློབ་དཔོན་པདྨ་འབྱུང་གནས་ཀྱི་གཡས་སུ་མི་ལ་རས་པ་གཡོན་ན་ཡེ་ཤེས་མཚོ་རྒྱལ་དང་གསུམ་བཞུགས་པ་ཨེ་མཐོང༌། ཡང་ཡུད་ཙམ་ན་ཡར་བཞེངས་ནས་ལྷོ་ཕྱོགས་ན་ལྟོས་དང༌། ས་ར་ཧ་པས་མདའ་བསྲང་ཚུལ་མཛད་འདུག་པ་ཨེ་མཐོང༌། དེ་བཞིན་ནུབ་ཕྱོགས་ན་མི་ལ་རས་ཆེན་གྱིས་མགུར་འཐེན་ཞིང་ཡོད། བྱང་ཕྱོགས་ན་ཕ་དམ་པ་བལ་ཐུལ་མནབས་ནས་བཞུགས་འདུག་འདི་རྣམས་ཁོ་བོ་ཡིན་གསུངས། ཡང་ཙཱ་རིའི་མཁའ་འགྲོ་མ་ཐམས་ཅད་ཚོགས་འཁོར་ཞུ་བ་ལ་བྱུང་གསུངས། ཙཱ་རིའི་རི་པ་རྣམས་མཇལ་དུ་བྱུང་བའི་ཚེ། ཙཱ་རི་ལ་འགྲོ་གསུངས་ཡུམ་གྱིས་ཙཱ་རི་ལ་འགྲོ་བའི་དགོས་ཆེད་ཇི་ལགས་ཞུས་པས། གང་ཟག་བྱིན་གྱིས་རློབས་ནུས་པའི་གནས་ཡིན། གནས་སྒོ་ཡང་ཕྱེ་རྒྱུ་ཡོད། ཙཱ་རིའི་གདུལ་བྱ་ཁོ་བོས་སྐྱོང༌། ཁོ་བོའི་བར་ཆད་གནས་ཀྱིས་སེལ་གསུངས།

ཡང་སློབ་བུ་ཞིག་གིས་མཇལ་མ་ཐག་ཨ་བླ་གསུངས་ཏེ་ངོས་བཟུང༌། དྲུང་མཐོང་བ་དོན་ལྡན་པས་མིང་གནང་བ་ཞིག་ཡོད་ཞུས་པས་བཀྲ་ཤིས་ཡིན་གསུངས། གསའ་ཕུ་གང་ན་ཡོད་ཞུས་པས། ཡ་གི་གསའ་ཕུ་ཡིན་གསུངས་ཕྱག་མཛུབ་གཏད། ཕ་རི་ཤམ་པོའི་རི་ཡིན་གསུངས། དེར་སྤྲིན་གྱི་སྟེང་ན་བེར་ཅན་གཟིགས། གསའ་ཕུ་ན་ཁོ་བོའི་མཆོད་རྟེན་ཡོད་པས་མགྱོགས་པར་རྟ་རྒྱུག་ནས་འགྲོ་གསུངས། དེར་ཕེབས་ཙ་དྲུང་གོང་མའི་གཟིམ་གུར་བཤམས་ཡོད་པའི་ནང་དུ་ཕེབས་ནས་ངའི་ཡིན་གསུངས་ཤིང༌། གསོལ་ལྕོག་སྟེང་འོག་ཅན་རྒྱུས་མེད་ཀྱིས་མི་ཤེས་པ་ཅིག་ཡོད་པ་དྲུང་དུ་བཞག་པ་ན། སྟེང་མ་དེ་ཡར་ཁྱོག་གསུངས། ཐང་སྐུ་མ་ཎི་མའི་གོང་ཤམ་ཅན་ཞིག་ལ་གཟིགས་ནས། མཐོང་བ་དོན་ལྡན་དང་འོད་དཔག་མེད་དང་སྤྱན་རས་གཟིགས་རྣམས་ང་ཡིན། འདི་སྒྲོལ་མ་འདི་ཕྱག་དྲུག་པར་འདུག་གསུངས་ཤིང་ལྗགས་ཀློག་མ་ཕུལ་བའི་སྐབས་ཡིན་རུང༌། མ་ཎི་རྣམས་ལ་ཕྱག་མཛུབ་བཙུགས་ཏེ་དབྱངས་སྙན་པོས་རིམ་པར་གསུངས། དེ་ནས་སྟག་རྩེར་ཕེབས་ནས། ཤཱཀྱ་ཐུབ་པ་དང༌། རང་བྱུང་བའི་སྐུ་ངོས་བཟུང༌། དེར་དགེ་འདུན་པ་དང་སྐྱེ་བོ་ཁྲི་ཕྲག་ཙམ་འདུས་པ་ལ་ཞལ་བསྟན། མ་ཎི་པད་དབྱངས་གསུངས་ནས་ཐམས་ཅད་དད་ཅིང་དང་བ་འདྲེན་པར་མཛད། དེར་ཇོ་བཟང་བསམ་གཏན་མཇལ་བའི་དུས་སུ། དྲུང་ནས་རྡོ་རྗེ་རྣལ་འབྱོར་མར་ཞལ་གཟིགས། སླར་གསའ་ཕུར་ཕེབས་ནས། དཔོན་མ་ཎི་སྒྲོངས། ཁོ་བོ་སྤྱན་རས་གཟིགས་ཡིན། འཁོར་བ་འདྲེན་ཨོཾ་མ་ཎི་པདྨེ་ཧཱུྃ་གསུངས་ནས་དབྱངས་མཛད། ཡང་བཞེངས་ནས་ཁོ་བོ་མར་པ་ལོ་ཙཱ་ཡིན་གསུངས། དེ་ཉིད་དུ་བཞུགས་ཁྲིའི་སྟེང་དུ་ནེའུ་ལེ་བཟུང་མི་འདི་སུ་ཡིན་གསུངས། ངེད་ཆོས་མི་ཤེས་ཞུས་པས། རྣམ་ཐོས་སྲས་ཡིན་གསུངས། རྒྱལ་པོ་ཨ་ཉག་ལ་མིང་ནས་བོས་ཏེ་ཕྱག་ནས་མང་དུ་གནང་བས་ཡིད་ཆེས། རྣམ་ཐོས་རི་བོར་སྒོ་རྣམས་ཕྱེ་གསུངས་ནས་མཛོད་ནག་སོགས་ལ་གཟིགས་རྟོག་མཛད། སྔོན་འདི་ལྟར་ཡིན་གྱི་གསུང་མོལ་མཛད་ཅིང༌། དྲུང་གོང་མའི་ཐུགས་དམ་ཐང་སྐུ་རྟ་མགྲིན་ནག་པོ་གུ་རུ་ཞི་དྲག་སོགས་ངོས་བཟུང༌།

སྤྱིར་ཐུགས་རྗེ་ཆེན་པོ་དང་རྗེ་མར་མི་གཉིས་རྣམས་ཡང་ཡང་གཟིགས་ཤིང་དེ་གསུམ་ཉིད་ཡིན་པར་ཞལ་གྱིས་བཞེས། རྒན་མོ་བློ་བདེའི་བུ་བརྒྱུད་རྣམས་ཇ་འདྲེན་ལ་བྱུང་ཚེ་ཡོན་བདག་ལྷུན་གྲུབ་དང་རྒན་གོག་གཉིས་ལ་མིང་ནས་བོས་ཡར་ཤོག་གསུངས་ནས་གསོལ་རས་གནང་བས་ཤིན་ཏུ་དད་པ་ཐོབ། དེར་མར་མེའི་སྣུམ་ཟད་པ་ལ་ཆུ་ཏིང་ཕོར་གང་ཕྱག་གིས་བླུགས་པས་སྔོན་པས་ཆེས་གསལ་ཞིང་ཡུན་རིང་བར་ཐུབ། སྒར་པ་དབུས་ན་ཡོད་པ་རྣམས་ཉང་ཁ་ནས་ཡོང་རྩིས་བྱེད་པ་ལ་དེ་ནས་མི་འོང༌། དྭགས་པོ་ནས་འོང་གསུངས་ཏེ་སྒར་དཔོན་རྣམས་པ་མོར་མཇལ། དེ་རྣམས་སུའང་ཡི་དམ་ཆོས་སྐྱོང་གི་གཟིགས་སྣང་ཤིན་ཏུ་མང་ཞིང་དེ་དག་ཉིད་ལ་ཐིམ་པ་དང་ཐང་སྐུ་ལ་ཐིམ་པ་སོགས་མང་དུ་གསུངས། དེ་ནས་དགུང་ལོ་བཞི་བཞེས་ནས་བ་ཡོར་བཞུགས་དུས། སློབ་དཔོན་པདྨ་རྟ་མགྲིན་སོགས་ལན་མང་ཞལ་གཟིགས། ལན་ཅིག་ཆོ་འཕྲུལ་ཆེན་པོ་བྱུང་བ་ལ་སློབ་དཔོན་པདྨ་དང༌། རྟ་མགྲིན་ནག་པོ། བེར་ནག་ཅན་རྣམས་ཀྱིས་བར་ཆད་བསལ་བ་ཡིན་གསུངས། བེར་ནག་ཅན་ཞལ་གཟིགས་ནས་རྩེ་བླ་སྒང་དུ་ཐལ་གསུངས། ཡང་རྟ་མགྲིན་སྔོན་པོ་དང༌། རྟ་མགྲིན་ལྷ་ལྔ་འཁོར་པུ་ཤུད་ཀྱི་མགོ་ཅན་དང་བཅས་ཞལ་གཟིགས། ལྷ་ཚོགས་རྣམས་ཐུགས་དམ་ཐང་སྐུ་ལ་ཐིམ་ཡོང་གསུངས། ཙཱ་རིར་བྱོན་དུས་བཀྲ་ཤིས་ལྗོངས་སུ་ཐོག་མར་གཟིམ་ཁང་དུ་ཕེབས་གྲབས་བྱས་ཀྱང༌། འདི་ལ་འགྲོ་གསུངས་ནས་དྲུང་གོང་མའི་བཞུགས་ཁྲིར་བྱོན་ཏེ། འདི་ང་རང་གི་ཁྲི་ཡིན་གསུངས། ཉིན་གཅིག་ཆུ་རོང་ལམ་བགྲོད་དཀའ་བ་ཞིག་ལ་མགྱོགས་པར་བཞུད་པའི་ཞབས་ཕྱིར་རྒྱུག་པ་ན། དེར་གནས་ཀྱི་སྒོ་ཕྱེ་བ་ནི་རྟ་མགྲིན་རང་བྱོན་སྐུ་མདོག་ཞལ་ཕྱག་ཐ་དད་པ་རྟ་མགོ་གཉིས་པ་དང་གསུམ་པ་སོགས་ཆེས་མང་བ་རྟ་མགྲིན་གླིང་གི་སྒོ་ཕྱེ། རྟ་མགྲིན་རིགས་བསྡུས་ཀྱི་ལྷ་ཚོགས་ཐམས་ཅད་ནམ་མཁའི་ཁམས་གང་བར་ཞལ་གཟིགས་ནས་རྟ་མགྲིན་ གྱི་ཕོ་བྲང་དུ་ཕྱིན། ཐམས་ཅད་ཀྱིས་སྔགས་ཐོན་གསུངས་ནས།

སྔགས་གསུངས། ཚོགས་འཁོར་སོགས་མཛད། སྔར་རྗེ་གོང་མས་རྟ་མགྲིན་རིགས་ཐམས་ཅད་པའི་སྒྲུབ་ཐབས་མཛད་པའི་རྟེན་འབྲེལ་དུ་འདུག །བྱིན་ལེགས་སུ་མཁའ་འགྲོས་བདུད་རྩི་དྲངས་ཤིང་གནས་སྒོ་དུ་མ་ཕྱེ་ཡོད་པར་ལུང་བསྟན། རྩི་མལ་ཁར་ཆིབས་ཐོག་ཏུ་གཟིམས་ཡུར་བན་འཕྲང་ངན་པས་ཆིབས་འདྲེད་མཆི་ཞུས་པས་གཟིམས་སད་ནས་སློབ་དཔོན་པདྨ་གར་ཡོད་གསུངས། མི་ཤེས་འཕྲང་ངན་འདི་འདྲར་ཐུགས་སྒྲིམ་ཞུས་པས་སློབ་དཔོན་པདྨ་ང་རང་ཡིན་པས་ཆོག །འཕྲང་ངན་ཡང་སྐྱོན་མི་འོང་གསུངས། ཟླ་གཅིག་ཚུན་ལ་འབུལ་བ་སོགས་འདི་འདྲ་འོང་གསུངས་པ་ཐམས་ཅད་ཐོག་ཏུ་བབས། རྐྱེན་དགོན་སར་གྱི་གཟིམ་ཁང་གཟིགས་མ་ཐག་དྲུང་རང་བྱུང་བའི་གཟིམ་ཁང་ཡིན་གསུངས། ཙཱ་རི་རྙིང་མའི་ཕྱག་ཆེན་པ་གཅིག་གིས་དྲུང་གི་སྐུ་ལན་གཉིས་སུ་ཡལ་ཞིང་ཡང་གསལ་ལམ་ལམ་བྱོན་པས་ལུས་ལ་རྟག་འཛིན་མ་ཆེ་གསུངས་པར་འདུག་བསམ་ནས་ཉམས་རྟོགས་བཟང་པོ་སྐྱེས། འདི་དག་ཏུ་གནས་བཟང་བའི་རྟེན་འབྲེལ་གྱིས་རྟ་མགྲིན་ཉིད་ལ་ཐིམ་པ་སོགས་གཟིགས་སྣང་མཐའ་ཡས་ཤིང༌། ཞིང་སྐྱོང་སྤྱན་སྔར་བྱུང་བ་བླ་མ་བསམ་གཏན་ལ་བསྟན་པས་ཁོང་གིས་ཀྱང་མཐོང༌། མི་ནག་པོ་རྭ་ཅོ་ཅན་ཞིག་བྱུང་གསུངས་ནས་རྟ་མགྲིན་གྱི་སྐུར་བཞེངས་ཏེ་དྲག་སྔགས་ཀྱིས་ཚར་བཅད། བློ་གྲོས་བཟང་པོ་ལ་སྔོན་ནས་འདི་འདྲར་ངས་གར་དང་ཕྱག་རྒྱ་བསླབས་པ་དེ་གྱིས་དང་གསུངས། སྔོན་རྗེ་གོང་མས་གོའི་ཤྲཱི་རིན་པོ་ཆེ་ལ་བསྟན་པ་གཏད་པའི་རྟེན་འབྲེལ་གྱིས་ཁྱོད་ཀྱིས་ཆོས་ལུང་ཕུལ་ཞིག་གསུངས། སྔོན་དུ་ཚེ་དཔག་མེད་དང་ཡིག་དྲུག་དགོས་གསུངས་སྟེ་དགུང་ལོ་ལྔ་པ་ས་སྟག་གི་ལོ་ཟླ་བ་གསུམ་པའི་ཡར་ཚེས་རྒྱལ་ཕུར་གྱི་འགྲུབ་སྦྱོར་ཡོད་པའི་ཉིན་ཚེ་དཔག་མེད་ཕྱི་ནང་གསང་གསུམ་གྱི་དབང་དང་གཏོར་མའི་བྱིན་རླབས། ཡིག་དྲུག །ཡི་གེའི་ཕྱི་མོ་རྒྱ་བོད་ཀྱི་དབྱངས་གསལ་རྣམས་ཕུལ་བས། རྡོར་དྲིལ་བུམ་པ་སོགས་འཛིན་ལུགས་དབང་གི་རྣམ་གཞག་དཔག་དཀའ་བ་མང་དུ་གསུངས།

རི་མི་དགོན་བྱ་བ་དེ་རྗེ་དྭགས་པོ་རིན་པོ་ཆེས་ལུང་བསྟན་མཛད་པའི་སྐུ་འབུམ་རྗེ་དེ་ཉིད་ཀྱི་ཚེམས་རིང་བསྲེལ་གྱི་སྙིང་པོ་ཅན་བཞུགས་པའི་གནས་སུ་ཕེབས་ནས། ཟླ་བ་བཞི་པའི་ཚེས་གཅིག་ནས་བརྩམ་སྟེ་བདེ་མཆོག་ལྷ་བཅུ་གསུམ་པ་ཕུལ་བའི་ཚེ། རིན་པོ་ཆེའི་མེ་ཏོག་གི་ཕྲེང་བ་ཤིན་ཏུ་ལྕི་བ་ཞིག་ཕྱག་ཏུ་ཕུལ་ཡོད་པ་དཀྱིལ་འཁོར་དང་དྲུང་བཞུགས་པའི་བར་ཐག་རིང་བར་ཡོད་ཀྱང་དེ་ཉིད་ནས་དོར་བ་གཙོ་བོའི་ཚོམ་བུའི་སྟེང་དུ་དལ་བུས་བཞག་པ་ལྟར་གྱུར་ཏེ་ཚོམ་བུ་ལ་ཅུང་ཟད་ཀྱང་མ་གནོད་པའི་ངོ་མཚར་བསྟན། མ་ཧཱ་མཱ་ཡའི་དབང་ཕུལ་ཚེ་དེ་ཉིད་གཟིགས་ཏེ་དེའི་བཞུགས་སྟངས་མཛད་ནས་ཁྱེད་ཚོ་འདི་མི་སྟོན་གསུངས། རྗེས་གནང་ཞིག་གི་ཚེ་གར་མཛད་དགོས་ཞུས་པས། བཞེངས་ནས་སྟང་སྟབས་དང་པད་ཀོར་ཞིག་མཛད། སྔར་ངས་ཁང་དམར། ཟུར་མང༌། ཀརྨ་རྣམས་སུ་བྱས་པ་དེ་ཡིན། དེ་དུས་ངེད་ཆེན་པོ་ཡིན། ད་ངེད་ཆུང་ངུ་རེད་ཟིན་པས་མི་ཤེས་པ་གདའོ་གསུངས། དེར་ཐན་པ་ཆེན་པོ་བྱུང་བས་ཆར་འབེབས་པར་ཞུས་པས། དཀོན་མཆོག་གསུམ་གྱི་བདེན་སྟོབས་ཀྱིས་ད་ལྟ་ཉིད་དུ་ཆར་ཕོབས་ཤིག་གསུངས་པས་དེ་དགོང་ནས་བཟུང་ཆར་ཆེར་བབ་སྟེ། བདེན་ཚིག་གྲུབ་པར་སྐྱེ་བོ་ཀུན་ཡང་ཡིད་ཆེས། སྒར་འདེགས་དུས་ཆར་ཆེ་ཡང་དེ་རིང་བ་ཡོར་མ་སླེབ་བར་མི་འབབས་པར་བྱེད་གསུངས་པས་དེ་བཞིན་དུ་བྱུང༌། ཀར་དབོན་དབུུ་སར་འགྲོ་དུས་སི་ཏུ་པ་ལ་ཞལ་ཏ་ཅིག་ཞུ་ཞུས་པས། ཁོང་ལ་གོ་ཆོད་པར་གྱིས་སྨྲོས་ཞལ་ཏ་དེ་ཡིན་གསུངས། སྟག་ལོ་ཟླ་བ་དྲུག་པའི་སྐབས་ན་བྱ་བྲལ་ཟུར་མང་བ་ཞྭ་ཁྲ་ཅན་ཨག་ཚོམས་དམར་པོ་ཡོད་པ་དེས་ཀརྨ་པ་མཁྱེན་ཟེར་ནས་འཆི་བདེ་སྨོན་ལམ་བྱེད་གསུངས་ཤིང་བསྔོ་བ་མཛད། ཕྱིས་ཟླ་བ་བཅུ་པ་ལ་དེའི་བསྔོ་རྟེན་འབུལ་མི་བྱུང་བ་ཇི་སྐད་གསུངས་པའི་དུས་དེར་ལྷོ་ལམ་ཁྲ་སྒོའི་སར་ཤི་བར་འདུག །སྔར་བླ་མ་ཧོར་གྱི་རྣམ་ཤེས་གཟིགས་པ་དང་བློ་གྲོས་བཟང་པོའི་མ་བདེ་བ་ཅན་དུ་བཀོད་པ་སོགས་བར་དོའི་དོན་མཛད་པ་ནི་ཆེས་མང༌།

ཕྲག་ཡུལ་དུ་བཞུགས་སྐབས། སྔར་རྗེ་རང་བྱུང་བས་བཏུལ་བའི་ཀླ་ཀློའི་རྒྱལ་བརྒྱུད་སོགས་ཀླ་ཀློ་མང་པོས། གྲགས་པའི་རྔ་ཆེན་ཐོས་ཏེ་མཇལ་དུ་འོང་ནས་རང་ཡུལ་གྱི་ཡོ་བྱད་མང་དུ་ཕུལ། ཀརྨ་པ་ཀརྨ་པ་ཟེར་ནས་དད་པ་རང་ཤུགས་ཀྱིས་སྐྱེས་ཏེ་དེ་རྣམས་དགེ་བར་བཀོད། གཏེར་སྟོན་རཏྣ་གླིང་པས་གཏེར་ནས་བཏོན་པའི་དམ་རྫས་རྗེ་ཉིད་ཀྱི་ལུང་བསྟན་དང་བཅས་པ་དེར་ཕུལ། ཀོང་བཙུན་དེ་མོའི་ཐང་དུ་ཡོས་ལོའི་ལོ་གསར་མཛད། ཀོང་བཙུན་དེ་མོས་ཇ་འདྲེན་ཕུལ་ཞིང་སྤྱན་འདྲེན་པར་གཟིགས་ཏེ་ཆིབས་ཁ་བསྐྱོད། སྟག་ཁྲོམ་རི་ཁྲོད་དུ་བཞུགས་ཚེ་ཁོ་བོ་ལ་སྤྲུལ་པ། སྤྱིར་རྒྱ་བོད་ཀུན་ན་མང་དུ་ཡོད། བྱེ་བྲག་བུ་རང་དུ་ཤཱཀྱ་བྱ་བ་དང༌། ཤམྦྷ་ལར་རྒྱལ་པོ། ཁ་ཆེ་ཁྲི་བརྟན་དུ་ཉ་པའི་ཚུལ་གྱིས་སེམས་ཅན་གྱི་དོན་མཛད་པ་སོགས་དཔག་ཏུ་མེད་པ་ཅིག་ཡོད་གསུངས། ལོ་དེའི་ནག་པའི་བཅོ་ལྔར་དཔལ་དུས་ཀྱི་འཁོར་ལོའི་དབང་ཡོངས་རྫོགས་གསན། ཉི་ཤུ་ལ་མཁའ་འགྲོ་རྒྱ་མཚོའི་དབང་གསན། སྤྱིར་མདའ་འཕེན་སྟངས་ཀྱིས་ཐབས་ཤེས་ཀྱི་མདའ་གཞུ་སྟེ་ང་ས་ར་ཧ་དང་གྲུབ་ཐོབ་བརྒྱད་ཅུ་ལས་འདི་དང་འདིའི་བཞུགས་སྟངས་སོ་གསུངས་ཤིང་ཁོ་བོ་དེ་རྣམས་ཡིན་གསུངས། རྟ་མགྲིན་ནག་པོ་བྱོན་གསུངས་ནས་རལ་གྲི་འབུལ་ཚུལ་མཛད་པ་དང༌། སྤྱན་རས་གཟིགས་ཞི་ཁྲོའི་རིགས་མང་པོ་དང༌། ཡཀྴ་མེ་དཔལ་གནོད་སྦྱིན་ལྕགས་རལ་ཅན་མོན་པ་བདུན། བེར་ནག་ཅན་སྤྲིན་ལས་དབུ་ཐོན་པ། རྟ་མགྲིན་ནག་པོས་སྡེ་བརྒྱད་ཞབས་ཀྱིས་མནན་པ་དང༌། རྟ་མགྲིན་འབྲུག་ལ་ཆིབས་པ་སློབ་དཔོན་པདྨ་གཙོ་འཁོར་ལྔ་སོགས་འདི་སྐབས་རྣམས་སུའང་ཞལ་གཟིགས་འབྱམས་ཀླས་སོ།། ཐུགས་དམ་རྟེན་སྒོམ་བཞི་དྲུང་དུ་གདན་དྲངས་པ་ན་གནྡྷོ་ལའི་སྒོ་ཕྱེ་གསུངས་ནས་གང་ལགས་ཞུས་པ་འདི་གསུངས་ཏེ་ཕྱེ། དེ་ནས་གྲུབ་ཆེན་པགྴི་ལ་བྱོན་པའི་སྤྱན་རས་གཟིགས་བཅུ་གཅིག་ཞལ་གྱི་སྐུ་གཟིགས་སུ་ཕུལ་ནས་སུ་ལ་བྱོན་པ་ལགས་ཞུས་པས། ཀརྨ་པ་མིན་པ་འདི་ལྟ་སུ་ལ་འབྱོན་གསུངས།

འདི་འདྲའི་ཞལ་ཏ་མངོན་མཁྱེན་མཛད་པ་ནི་བརྗོད་ཀྱིས་མི་ལངས་ན་རེ་རེ་ནས་བྲིར་ལངས་པ་ལྟ་ཅི་ཞིག །སྙན་ཕུའི་བླ་མ་སངས་རྒྱས་དཔལ་ལ་རྫོགས་ཆེན་གྱི་ངོ་སྤྲོད་མཛད་དེ། ཕྱག་གཡོན་པས་སིལ་སྙན་གྱི་ལུང་བསྣམས། གཡས་པས་དེའི་མཐའ་བསྐོར་ཏེ་འདི་ལ་འཁོར་བ་ཟོ་ཁྱུན་གྱི་དཔེ་ཡིན་སོགས། ངོ་སྤྲོད་རིམ་པར་གནང༌། གཡང་ཁ་སྟེང་དུ་ཉི་ཞུར་ཕྲ་མོར་ཡི་དམ་དཔག་མེད་གཟིགས། ཀོང་ལུང་རལ་གསུམ་གྱི་ཆར་སོགས་དང༌། ཀློ་མོན་དང་བཅས་འཐབ་རྩོད་དང་སྡིག་ཟས་ཀྱིས་འཚོ་བ་རྣམས་ལ་གང་འདུལ་གྱི་ཆོས་དང༌། མ་ཎི་དུང་ཕྱུར་གཟུངས་སྔགས་འདོན་པ། རི་རྒྱ། ཀླུང་རྒྱ། ལམ་རྒྱ། ཚེ་ཐར་སྲོག་སྡོམ་སོགས་ལ་བཀོད། ཤ་བཙོན་སྡུག་བསྔལ་གྱིས་ཉེན་པ་རྣམས་བཏོན། འཁྲུག་རྩོད་རྣམས་བསྡུམས་ཏེ། གནས་སྐབས་དང་མཐར་ཐུག་གཉིས་ཀར་བདེ་བར་མཛད། མང་ཞིག་དེ་ཉིད་དུ་སྨིན་གྲོལ་ལ་བཀོད་དོ།། དོ་ནས་འབྲུག་ལོའི་ལོ་གསར་གཡང་ཁ་སྟེང་དུ་མཛད། སྦྲུལ་ལོའི་གསར་བཞད་རྫོང་གསར་དུ་མཛད་སྐབས། བཀའ་བརྒྱུད་བླ་མ་ཀུན་དང༌། སྤྲིན་གསེབ་ཏུ་སྐུ་སྟོད་ཐོན་པའི་རྟ་མགྲིན་ནག་པོ་ཡེ་ཤེས་ཀྱི་ཁྱུང་ཁ་དོག་སྣ་ཚོགས་གཟིགས། ལྷོའི་དབང་ལྷ་འོད་ཕྲོམ་སྦྲུལ་གྱིས་བརྒྱན་པའི་མགོ་ཐོག་ཏུ་རྗེ་ན་རིམ། མགོའི་གཡས་གཡོན་དུ་སློབ་དཔོན་པདྨ་དང༌། རྟ་མགྲིན་མཇུག་མར་ཉི་མ་དང་ཟླ་བ། ཟུར་དུ་ཁྱུང་ཐོ་དགེ་བསྙེན་རྣམས་ཀྱྀས་ཕྲིན་ལས་སྒྲུབ་པ་དང༌། རྟ་མགྲིན་དང་ཡགྴ་མེ་དཔལ་སོགས་ཀྱིས་འབྱུང་པོ་གཟིར་བ་དང༌། ཡང་དཔལ་དུས་མཁྱེན་དང༌། ཐུབ་ཆེན་ཤཱཀྱའི་རྒྱལ་པོ་དང༌། རྡོ་རྗེ་རྣལ་འབྱོར་མ་ཞལ་གཉིས་མ། དཔལ་མགོན་པོ་བེར་ཅན་རྣམས་ཞལ་གཟིགས། སྐབས་ཤིག །རང་བྱུང་པདྨ་ཆུ་ཟླ་བཞིན་སོགས་ཤོ་ལོ་ཀ་གཅིག་ཐོལ་གྱིས་གསུངས་པའི་དོན་ཡང་རྒྱ་ཆེར་དཀྲོལ་བ་བཅས་གནང༌། ཡང་དགྱེས་པ་རྡོ་རྗེ་སོགས་ཡི་དམ་ཁྲོ་ཆགས་ཞི་བའི་ལྷ་འབྱམས་སུ་ཀླས་པ་དང༌། ཁྱད་པར་སྒྲོལ་མ་གཟིགས་ནས། ཁྱོད་ནི་བདུད་རྩི་དམ་པ་སྟེ་ཞེས་སོགས་ཀྱིས་བསྟོད་པ་དང༌།

མི་ལའི་དབུ་ཐོག་ཏུ་གདུགས་རང་འཁོར་གྱི་ཕྱིར་རྡོ་རྗེའི་གུར་ཕྱི་ནང་སྒྲིབ་གཡོགས་མེད་པ་ཉི་ཟླས་བརྒྱན་པ་ལཉྩའི་ཡིག་དྲུག་གིས་གཏམས་པ་གཟིགས་ཏེ། བྱར་མེད་ཆོས་ཀྱི་སྐུ་ལ་ཕྱག་འཚལ་ལོ།། ཞེས་སོགས་ཀྱིས་བསྟོད་པ་དང༌། ཡང་བཀའ་བཞི་པ་རིན་ཆེན་བཟང་པོ་ལ་རས་པ་བཅུས་བསྐོར་བ་གཟིགས། བཀྲ་ཤིས་ཚེ་རིང་མས་བུམ་པ་དང་ཐོད་པ་བདུད་རྩིས་གང་བ་དྲངས། གསེར་ཡིག་ནམ་མཁའ་གང་བའི་དབུས་སུ་མི་ལ་བཞུགས་པ་སོགས་གཞན་ཡང་གཟྀགས་སྣང་མཐའ་ཡས། ཟླ་བ་དྲུག་པར་གདན་བཏེག་ཏར་ཏི་ནས་དཔལ་འབར་དགོན་སོགས་སུ་བྱོན་སྐབས། གསེར་གྱི་པདྨ་ལ་ཕག་མོ་ལྷ་ལྔ་བཞུགས་པ་དང༌། ཁྲག་མཚོ་ལས་པདྨ་དམར་པོར་ལྷ་མོ་རང་བྱུང་མ་གཙོ་འཁོར་ཐམས་ཅད་དམར་མོ་ཁོ་ནར་ཞལ་གཟིགས། རྒྱལ་བ་གཡུང་དང་ཚེ་བདག་གཟིགས་པ་ན། སངས་རྒྱས་ཀུན་དངོས་བླ་མ་མཆོག སོགས་ཀྱི་བསྟོད་པ་དང༌། དགུ་གཏོར་གྱི་སྐབས་ཤིག་མགོན་པོ་ཞལ་གཟིགས་པ་ན། རྒྱལ་བའི་བཀའ་སྲུང་མགོན་པོ་ཡང་དག་མཆོག་ཞེས་སོགས་བསྟོད་བསྐུལ་ཀྱང་མཛད། ཡང་པད་སྡོང་དམར་པོ་འདབ་མ་སྔོན་པོ་ཅན་དུ། ཟླ་དཀྱིལ་ལ་སྒྲོལ་མ་དཀར་ལྗང་སོ་སོར་བཞུགས། གཡས་གཡོན་དུང་དཀར་གཡས་འཁྱིལ་གཉིས་དང་བཅས་གཟིགས་ཚེ། སྒྲོལ་མ་དབྱིངས་ཉིད་བདེ་ཆེན་རོལ་པའི་མཆོག ། ཞེས་སོགས་གསུངས་པར་མཛད། དཔལ་འབར་སྡེ་དགོན་བཅས་ཕུལ་ཏེ། དེར་གཙུག་ལག་ཁང་གི་ལོགས་བྲིས་ངོ་མཚར་བའི་ཞལ་བཀོད་སོགས་མཛད་ནས། རྔོད་དུ་ཕེབས། ཨ་རིག་ཐང་སོགས་སུ་གཟིགས་སྣང་ནི་མཐའ་ཡས། ཏང་ལར་ས་ར་ཧ་གཟིག་ལྤགས་ལ་བཞུགས་པ་གཅིག་གཟིགས་ཏེ། ཡེ་ཤེས་ལྷུན་གྲུབ་བདེ་ཆེན་རོལ་པའི་དབྱིངས། །ཞེས་སོགས་གསུངས། བརྒྱད་གཤོངས་འཁོར་ཆེན་དུ་གོའི་ཤྲཱི་རིན་པོ་ཆེ་ལ། སྡུག་བསྔལ་ཆོས་ཀྱི་དབྱིངས་སུ་དག། སྟོང་ཉིད་ཡེ་ཤེས་དབྱེར་མེད་ལ།། མ་འགགས་སྣ་ཚོགས་རོལ་པའི་རྩལ།། རང་བྱུང་ང་ཡི་རྣམ་ཐར་ཡིན།། ཞེས་དོན་གྱི་རྣམ་ཐར་ཀྱང་གསུངས། རེ་རྒྱབ་སྒང་དུ་དགུ་གཏོར་དུས་མགོན་པོ་ཞལ་གཟིགས།

དེར་གསོལ་དཔོན་ཚེའི་དུས་བྱེད་པའི་ཚེ། ཞལ་ནས་སྙིང་རེ་རྗེ། སྣང་སྲིད་ཐམས་ཅད་བདེ་བའི་རང་བཞིན་སྟེ། །ཞེས་སོགས་ཀྱིས་ངོ་སྤྲོད་མཛད། གནས་དེ་ཉིད་དུ། གཏེར་སྟོན་རཏྣ་གླིང་པས་གཏེར་ནས་གདན་དྲངས་པའི་ཚེ་རིལ་དང༌། རྗེ་ཉིད་ཀྱི་ལུང་བསྟན་ཕུལ་བ་ནི། རྟ་མགྲིན་གྱི་ཤོག་སེར་ལས། ལས་ཅན་ཆོས་ཀྱི་བདག་པོ་ལྔ།། མཆོག་གི་བུ་ལྔ་བསྟན་པ་ནི།། རྒྱལ་སྲས་དྷརྨ་ཀིརྟི་ཡི།། ལུང་བསྟན་རྒྱས་པར་གཞན་དུ་བསྟན།། གལ་ཏེ་རྟེན་འབྲེལ་མ་འགྲིག་ན།། དེ་འོག་ཕྱི་མའི་དུས་ཀྱི་ཚེ།། ཁམས་ཀྱི་ཆར་གཏོགས་ནུབ་ཀྱི་ཕྱོགས།། རི་བོ་མཁའ་ལྡིང་འདྲ་བའི་ཞོལ།། པདྨ་ང་ཡི་རྣམ་སྤྲུལ་ཏེ།། བྱང་སེམས་ཁྱི་ཡི་ལོ་པ་གཅིག། རང་བྱུང་མཚོ་སྐྱེས་རྡོ་རྗེ་ཞེས།། ས་ལ་གནས་པའི་བྱང་སེམས་འབྱུང༌།། ངན་ལམ་རྒྱལ་བ་མཆོག་དབྱངས་ཉིད།། སྔོན་གྱི་བག་ཆགས་སད་དུ་འོང༌།། གསུང་གི་མཚན་མ་དག་དང་ལྡན།། སྙིང་ཐིག་གསང་འདུས་སྐོར་བཞི་དང༌།། ཁྱད་པར་རྟ་མགྲིན་གསང་འདུས་བདག། མ་འོངས་ཕྱི་མ་དུས་མཐའི་བར།། རྒྱ་མཚོའི་མཐའ་ལ་ཐུག་པ་ཡི།། དེ་ཡིས་བསྟན་པ་དར་བར་བྱེད།། ཆོས་ཟབ་བདུད་ཀྱི་འཕྲང་དམ་པས།། འདི་ཡང་རྟེན་འབྲེལ་ཞིབ་ཏུ་སྒྲིགས།། ཤེས་པ་འདི་རྟ་མགྲིན་ནག་པོའི་ཤོག་སེར་ན་སྣང་ངོ༌། །ཞེས་བྱ་བ་སྦྲུལ་ལོ་ཟླ་བ་དགུ་པའི་ཡར་ཚེས་ལ་སྐུ་མདུན་དུ་འབུལ་དུ་བྱུང་ངོ༌།། གནས་དེར་རྗེ་དུས་གསུམ་མཁྱེན་པ་ཞལ་གཟིགས་ནས་བཞུགས་པའི་རྗེ་ཉིད་ཀྱིས་མདུན་དུ་ལྷོའི་དབང་ལྷ་འོད་ཕྲོམ་ཆ་ལུགས་སྲིན་པོ་ལྟར་བྱས་ཏེ་བྱུང་བར་གཏོར་མ་སློང་བར་གཟིགས་ཏེ་གནང༌། ཁྲ་ཚང་གོང་དུ། རྡོ་རྗེ་འཆང་དང་རྟ་མགྲིན་དུས་མཁྱེན་གསུམ་གཟིགས་ཚེ། རྟ་མགྲིན་གྱི་ཞལ་ནས་བདག་གིས་ནད་ཡམས་བར་ཆད་ཟློག །ཞེས་གསུངས་ཤིང་སྐུའི་རྣམ་འགྱུར་རྔམ་རྔམ་གཙིགས་གཙིགས་མཛད་པ་ན་རྡོ་རྗེ་འཆང་དང་དུས་མཁྱེན་ཤིན་ཏུ་མཉེས་པར་འདུག་གསུངས། དེར་ཕྱག་དྲུག་མགོན་དཀར་གཟིགས། ལུང་བཟང་ཉི་མ་ཐང་དུ་དཔལ་རྡོ་རྗེ་རྣལ་འབྱོར་མ་ཞལ་གཟིགས།

དེར་གཡས་པ་ལྷ་རྗེས་མཇལ་མ་ཐག་སྔར་སྨན་དཔྱད་ཕུལ་ཚུལ་སོགས་གསུངས་པས་ངེས་ཤེས་ཆེར་སྐྱེས་སོ།། དེ་ཉིད་དུ་སྦྲུལ་ལོ་ཟླ་བ་དགུ་པའི་ཉི་ཤུ་ལྔའི་དུས་མཆོད་ཀྱི་ཚེ། བཀའ་བརྒྱུད་བླ་མ་རྣམས་དང༌། རྡོ་རྗེ་རྣལ་འབྱོར་མ་སོགས་ཞལ་གཟིགས་ནས། ན་མོ་གུ་རུ། ཡེ་ཤེས་དབྱིངས་ཀྱི་དཀྱིལ་འཁོར་དུ། །སོགས་ཀྱི་གསོལ་འདེབས་ཀྱང་ཞུས་ངོར་མཛད། ཡང་དེ་ཉིད་དུ་སྟོན་མཆོག་ཤཱཀྱའི་རྒྱལ་པོ་དང༌། གཞན་ཡང་ཟླ་དཀྱིལ་ལ་རྡོ་རྗེ་འཆང་སོགས་ཞལ་གཟིགས་བརྗོད་ལས་འདས་ཤིང༌། དེ་སྐབས་མགོན་པོ་ཞལ་གཟིགས་དུས། འགྲོ་བའི་མགོན་པོ་རབ་གཏུམ་པ་སོགས་བསྟོད་བསྐུལ་དང༌། ལྷ་མོ་ལ་ཡེ་ཤེས་མཁའ་འགྲོའི་ཚོགས་ལ་ཕྱག་འཚལ་ལོ། །འགྲོ་མགོན་སྐྱོབས་པ་རྣམས་ཀྱི་བཀའ་བཞིན་དུ། །སོགས་ཀྱི་བསྟོད་བསྐུལ་མཛད། བཀའ་བརྒྱུད་བླ་མ་རྣམས་ཞལ་གཟིགས་ཚེ། ཡེ་ཤེས་དབྱིངས་ཀྱི་དཀྱིལ་འཁོར་དུ་སོགས་གསོལ་འདེབས་མཛད། དེ་ཉིད་དུ་རྒྱུད་འབུམ་ལུང་ཚང་མ་གསན། བདག་ནི་སྐྱེ་བ་སྤྲུལ་པས་འགྲོ་དོན་འགྲུབ། །སོགས་གསུངས། གསུང་རབ་ལ་ཕྱག་ནས་འཐོར་བ་ཟུག །དགུ་གཏོར་དུས་མགོན་པོ་སོགས་ཞལ་གཟིཌ། དེར་རྟ་ལོ་གསར་བཞད་མཛད་ནས་ནག་ཤོད་དུ་བྱོན། ནག་ཤོད་ཀློ་ཟམ་དང༌། བཀྲ་ཤིས་སྟེང་རྣམས་སུ། སྒྲོལ་མ་དང༌། རྡོ་རྗེ་འཆང་སོགས་ཞལ་གཟིགས་འབྱམས་ཀླས་པར། སློབ་དཔོན་པདྨ་རང་བྱུང་ཀུན་མཁྱེན་ཡིན་སོགས། ཚིགས་བཅད་དུ་མ་དང༌། རྟ་མགྲིན་དཔའ་བོ་ལྷ་བཞིའི་མངོན་རྟོགས་མཛད། སོག་གི་བཀྲ་ཤིས་སྟེང་དུ་བཅུ་གཅིག་ཞལ་གྱི་སྐུ་ལ་ཕྱག་ནས་ཟུག །དེར་བླ་མ་རིན་པོ་ཆེ་བན་སྒར་བས་ཐོག་མར་མཇལ། ཚེ་དཔག་མེད་ཀྱི་སྐུ་བརྙན་ཕུལ་བ་ལ། ད་དུང་སློབ་དཔོན་པདྨའི་སྐུ་ཡོད་འདུག་པའང་ཕུལ་དགོས་གསུངས་པར་དད་གུས་བླ་ལྷག་ཏུ་སྐྱེས། དེར་ཡང་སངས་རྒྱས་བསྟན་པ་ཡུན་དུ་གནས་པ་དང༌། འགྲོ་ལ་ཕན་བདེ་འབྱུང་བའི་སྒོ་རླབས་ཆེན་དང་གཞན་ཡང༌། སོག་གི་ཟམ་ཆེན་དང༌། ལྕགས་ཟམ་གྱི་ཞལ་བཀོས། ཙན་དན་དགོན་སོགས་དེ་ཕྱོགས་ཀྱི་དགེ་འདུན་གྱི་སྡེ་རྣམས་ལ་དམ་པའི་ཆོས་ཀྱི་འཆད་ཉན་དང༌།

སྒྲུབ་མཆོད་འཛུག་པ་སོགས་དགོན་སྡེར་ཆོས་ཀྱི་བཅའ་ཁྲིམས་དང༌། ཡུལ་སྡེར། རི་རྒྱ་ཀླུང་རྒྱ། ཚེ་ཐར་མ་ཎི་དུང་ཕྱུར་སོགས་དགེ་བསྐུལ་རྒྱ་ཆེན། ཐམས་ཅད་ལ་ཆོས་དང་ཟང་ཟིང་གི་སྦྱིན་པས་གནས་སྐབས་མཐར་ཐུག་ཀུན་དུ་དགེ་བར་མཛད་ནས། རྟ་ལོ་ཟླ་བ་ལྔ་པའི་ཡར་ཚེས་ནས་ཀརྨ་ཕྱོགས་སུ་ཆིབས་ཁ་བསྒྱུར། མི་ཉག་རབ་སྒང་བའི་ཇ་འདྲེན་གྱི་འབུལ་ཆེན་དང་གདན་འདྲེན་ཞུས། འབྲུག་ལུང་མདོར། རྣམ་སྲས་ཡབ་ཡུམ་ཞལ་གཟིགས། སྤྱི་སྟོད་བཞི་མདོར་ཀརྨ་སི་ཏུ་དཔོན་སློབ་བརྒྱ་ལྷག་ཇ་འདྲེན་ལ་ཕེབས་དུས། བསྟན་པའི་བདག་པོ་ཞལ་གཟིགས། ལྕིའི་ཟམ་ཁར་མེ་ཏོག་གི་ཆར་བབས། ནང་ཡ་གཉིས་སོགས་ཕྱོགས་ཀྱི་སྡེ་རིས་ཐམས་ཅད་ཀྱིས་མཆོད་སྤྲིན་རྒྱ་མཚོའི་བསྙེན་བཀུར་ཞུས། ནང་ཆེན་ཚང་གསར་གཉིས་སོགས་འཁྲུག་རྩོད་རྣམས་ཞི་བར་མཛད་ནས་དཀར་པོའི་དགེ་བར་བཀོད་དོ།། ཀརྨར་ཕེབས་ཀར་གཞི་བདག་རྒྱལ་ཆེན་དཔལ་ལྡན་ཤེས་རབ་ལ། ཁྱོད་ཀྱིས་སང་སྒར་པ་ཀརྨར་འགྲོ་བར་ཆར་མ་བཏང་གསུངས་ཏེ་བཀའ་བསྒོས། རྟ་ལོ་ཟླ་བ་དགུ་པའི་ཚེས་བརྒྱད་ལ་ཀརྨར་ཕེབས། ཟླ་བ་དེའི་ཚེས་བཅུ་བཞི་བྱང་ཆུབ་འགྲུབ་སྐར་དུ་གྲགས་པ་པ་སངས་ནམ་གྲུའི་འགྲུབ་སྦྱོར་ཉིན་གནྡྷོ་ལའི་དྲུང་དུ་གོའི་ཤྲཱི་རིན་པོ་ཆེས་དགེ་བསྙེན་ཡོངས་རྫོགས་དང་བྱང་ཆུབ་མཆོག་ཏུ་སེམས་བསྐྱེད་པ་ཕུལ་བའི་ཚེ། མེ་ཏོག་གི་ཆར་བབས། ཕྱོགས་ཐམས་ཅད་འཇའ་འོད་ཀྱིས་ཡོངས་སུ་གང་ཞིང༌། དེར་བསྟན་པའི་གཙོ་བོ་ཞལ་གཟིགས་ཏེ། ཀུན་མཁྱེན་ལྡེམ་བག་ཐོབ་པ་ཡི། །བཅས་སོགས་ཀྱི་བསྟོད་པ་མཛད། དེའི་ཉིན་འཇམ་དཔལ་བཟང་པོ་ལ་ཐོག་མར་ཚེ་དཔག་མེད་འཆི་མེད་རྔ་སྒྲའི་དབང་གསན་པས་ཞལ་གཟིཌ་ཏེ། ཡེ་ཤེས་འགྲོ་བའི་དོན་སྐྱོབས་པ། ཞེས་སོགས་གསུངས། གཅོད་སྐོར་རྣམས་ཕུལ་བའི་ཚེ་བསླང་ཚད་ཚར་ཚད་དུ་མ་དང་ཉིད་ཀེང་རུས་སུ་སྣང་བ་དང་སློབ་དཔོན་པདྨས་གཅོད་ཀྱི་མན་ངག་མང་དུ་གསུངས་ནས་དེ་རྣམས་གཏེར་གནས་འདི་འདྲར་ཡོད་གསུངས་པ་བྱུང༌།

བདེ་བ་ཅན་དང་འོག་མིན་སོགས་གཟིགས་ཏེ། བདེ་བ་ཆེན་པོའི་གནས་མཆོག་དང༌། །ཞེས་སོགས་གསུངས། ཡང་སློབ་དཔོན་པདྨས་གཅོད་དང་དཔལ་ཆེན་པོའི་དབང་བསྐུར་བ་གཟིགས་ནས། ཀུན་མཁྱེན་ཐུགས་ལས་རྡོལ་བ་ཡི། །ཅེས་སོགས་དང༌། ཡང༌། ན་མོ་གུ་རུ་བྷྱཿལོངས་སྐུ་རྡོ་རྗེ་འཆང་ལ་གསོལ་བ་འདེབས། །ཞེས་སོགས་ཉིད་ཀྱི་རྣམ་ཐར་ཡང་གསུངས། ལུག་ལོའི་ལོ་གསར་ཀརྨར་མཛད་ནས་ཟུར་མང་དུ་ཕྱགས་བཏེགས། དེར་ཞྭ་དམར་བཞི་པའི་ཁུ་བོ་དགེ་བཤེས་ཆོས་གྲགས་ཀྱི་ངེད་ཀྱི་སྤྲུལ་སྐུ་འདིའི་ཡིན་ལུགས་གསུང་སྒྲོས་གསལ་པོ་གཅིག་ཞུ་ཞུས་པས་སྤྲུལ་སྐུ་ཉིད་ལ་ཞལ་ཏའི་ཚུལ་དུ། རྒྱལ་བའི་ལུང་བསྟན་དྲུག་པ་སེང་གེ་སྒྲ། །ཅེས་སོགས་སྔོན་དུས་དང༌། ད་ལྟའི་ཚུལ་མ་འོངས་པའི་ཞལ་གདམས་བཅས་གསལ་བར་གསུངས། རྩར་གཤིས་ལྷུན་གྲུབ་དགོན་དུ་ཕེབས། མེ་ཏོག་གི་ཆར་སོགས་ངོ་མཚར་བའི་ལྟས་དུ་མ་དང༌། རི་བོང་ཞིག་བྱུང་བར་གཟུངས་སྔགས་དང་སངས་རྒྱས་ཀྱི་མཚན་གསུངས་ཤིང་ཇ་མ་སུམ་རྒན་ཡིན། འདི་ནས་དགའ་ལྡན་དུ་སྐྱེ་གསུངས། གཞན་ཡང་རྟེན་བཟང་ངན་སྣ་ཚོགས་པའི་ལུང་བསྟན་མང་དུ་མཛད། ཚེམས་བརྗེས་པ་ན་མཆེ་བ་གཡས་པ་ལ་ཨཱཿདཀར་པོ་དང་གཞན་ལ་མི་ལའི་སྐུ་དང་དུང་དཀར་གཡས་འཁྱིལ་ཡི་གེ་ཧ་རྣམས་དཀར་ཞིང་གསལ་བ་ཕྱིར་མ་འབུར་བ་མེ་ལོང་ལ་གཟུགས་བརྙན་ལྟ་བུར་བྱོན། སྡེ་འཁྲུག་རྣམས་སོཌ་ཆོས་དང་ཟང་ཟིང་གིས་འཇཌ་པར་མཛད་པ། བན་བོན་སྐྱེ་བོའི་ཚོགས་རྣམས་ཕན་བདེར་བཀོད་ནས་སླར་ཀརྨར་ཕེབས། སློབ་དཔོན་པདྨ་ཡབ་ཡུམ་ལ་གསང་སྔགས་རྙིང་མའི་ལྷ་ཚོགས་དང༌། དེའི་གཡས་སུ་ཐུབ་དབང་ལ་པནྚིཏ་དང་གསར་མའི་ལྷ་ཚོགས། གཡོན་དུ་རྡོ་རྗེ་འཆང་ལ་བཀའ་བརྒྱུད་བླ་མས་བསྐོར་བ་རྣམས་རིང་དུ་གཟིགས། ཡང་སློབ་དཔོན་པདྨས་སྦས་ལུང་མང་པོ་ལུང་བསྟན་མཛད། ཚེས་བཅུའི་ཚེ་སློབ་དཔོན་པདྨ་སྐུ་ཆེ་བ་དང༌། སྐུ་ཤིན་ཏུ་ཆུང་བ་དང༌། གཞན་ཡང་རྡོ་རྗེ་བེར་ཅན་དམ་ཅན། སྔགས་བདག་སོགས་འབྱམས་སུ་ཀླས་པར་གཟིགས།

རྩིའི་བྱ་ངོས་ཚང་སར་བས་སྤྱན་དྲངས། དེ་ནས་སྐྱོ་མདའ་དང་བླ་མ་བསོད་ནམས་དཔལ་གྱིས་ས་མདོར་སྤྱན་དྲངས་ནས་སོ་སོའི་དགོན་མ་ལག་སྡེ་དང་བཅས་ཕུལ་ཞིང་སོ་སོ་ལ་ཆོས་ཀྱི་འཆད་ཉན་དང་བསྐོ་འཇའ་སོགས་གནང༌། བྱ་ལོའི་ལོ་གསར་མཛད། ཚ་སྒང་དང་ངོམ་སྟོད་སྨད་སོགས་སུ་སྤྱན་དྲངས་པར་ཕེབས་ནས། ཐམས་ཅད་སྨིན་གྲོལ་ལ་བཀོད། སླར་ཡང་ཀརྨར་ཕེབས། ཤིང་བྱ་ལོ་དགུང་ལོ་བཅུ་གཉིས་པར་སངས་རྒྱས་ཀྱི་དུས་ཆེན་ལ་ཇོ་བོ་གནྡྷོ་ལ་དང༌། སིངྒྷ་གླིང་བཏུལ་བའི་ཐུབ་པ་ཆུ་ལོན་མ་སོགས་ཀྱི་དྲུང་དུ་ཀུན་མཁྱེན་འཇམ་དཔལ་བཟང་པོས་མཁན་པོ་དང༌། གོའི་ཤྲཱི་དཔལ་འབྱོར་དོན་གྲུབ་ཀྱིས་ལས་སློབ་མཛད་དེ། རབ་ཏུ་བྱུང་བར་མཛད་ལ་མཚན་ཆོས་གྲགས་རྒྱ་མཚོ་དཔལ་བཟང་པོར་གསོལ་ཞིང་དགེ་ཚུལ་གྱི་དངོས་པོ་ཡོངས་སུ་རྫོགས་པར་མཛད། མཁན་པོ་ལས་འདུལ་བའི་མདོ་བསྟན་བཅོས་བསླབ་བྱ་རྣམས་ཉིན་བཞིན་དུ་གསན་པར་མཛད་ཅིང་དེ་ཕྱིན་བསླབ་བྱ་ཕྲ་མོ་འང་ཁྱད་དུ་མི་གསོད་པ་དགྲ་བཅོམ་པའི་ངང་ཚུལ་དུ་བཞུགས་སོ།།

དེ་ནས་གནས་སྒོ་བ་སོགས་པུ་འབོར་བ་རྣམས་དང་ཀྲེ་ཀཾ་ཁྱིམ་ཕྲིན་ལས་ཀྱི་གདན་ས་པ་དང༌། ལྕགས་མོ་ཀྲེ་པོ་སོགས་ཤར་རྨ་རྫ་སྒང་པ་རྣམས་དང༌། དར་མདོའི་མི་ཆེན་མི་ཉག་སོགས་ཀྱི་ལྷ་སྡེ་མི་སྡེ་རྣམས་ཀྱིས་སྔ་ཕྱིར་གསོལ་བ་བཏབ་པ་བཞིན། བྱ་ལོ་ཟླ་བ་བཅུ་གཅིག་པའི་ཚེས་བཅུ་བཞི་ལ་ཀརྨ་ནས་གདན་བཏེག་ཚེ་ས་ཅུང་ཟད་གཡོས། རྗེ་མཐོང་བ་དོན་ལྡན་ལ་བཀའ་བརྒྱུད་ཀྱི་བླ་མ་ཐམས་ཅད་ཀྱིས་བསྐོར་སྟེ། རེ་རེའི་སྤྲུལ་པ་མཐའ་ཡས་པ་སྟོན་པར་གཟིགས་པས་ཕྲིན་ལས་གནད་དུ་འགྲོ་བར་མཁྱེན་ཅིང་ཕེབས། གླིང་གི་ནང་རྨེ་འཁྲུག་རྩོད་སོགས་བསྡུམ་ཤིང༌། དཔོན་ཆེན་སར་དུ་བསྐོས། མངའ་རིས་ཐམས་ཅད་ཕན་བདེར་བཀོད། དེ་ནས་དབེན་ས་ལྷ་ཁང་དུ་རས་བུད་མཛད་ཚེ་འཇའ་དམར་པོའི་ནང་ནས་བཀའ་བརྒྱུད་ཀྱི་བླ་མས་རས་པ་རྣམས་བྱིན་གྱིས་རློབས་པར་གཟིགས། དེར་ཕག་ལོ་སར། ཤེལ་ཁོག་སྟོད་སྨད་དུ་ཕེབས། བན་བོན་གྱི་འཁྲུག་པ་སོགས་སྡེ་འཁྲུག་ཆེན་པོ་རྣམས་གཏན་ཞིར་མཛད། སྐྱེ་བོ་བཙོན་དོང་ན་གནས་པ་རྣམས་ཕྱུང་སྟེ་བདེ་བར་མཛད། གསོ་རོས་བླ་མ་ཀུན་རྒྱལ་པས་རྗེ་ཉིད་འཁོར་ལོ་བདེ་མཆོག་གི་སྐུ་དཀྱིལ་འཁོར་རྟེན་དང་བརྟེན་པར་བཅས་པ་གསལ་བར་ཡུན་རིང་དུ་མཇལ་བས་ངེས་ཤེས་ཚད་མེད་ཐོབ། གནས་ནང་དུ་ནམ་མཁའ་འཇའ་འོད་ཀྱིས་གང་ཞིང་ཐུབ་དབང་དང་སློབ་དཔོན་པདྨ་སོགས་ཞལ་གཟིགས་ཏེ། འོག་མིན་ཆོས་ཀྱི་ཕོ་བྲང་ནས། སོགས་ཀྱིས་གསོལ་འདེབས་མཛད། འཇམ་དཔལ་བཟང་པོ་རྡོ་རྗེ་འཆང་དུ་གཟིགས་ནས་གསོལ་འདེབས་དང་མགུར་མཛད། ཉག་རོང་དུ་བྱོན། ཨཱརྱ་གླིང་སོགས་པར་གཞན་ཕན་ཆེར་མཛད། སློབ་དཔོན་པདྨ་ཞལ་གཟིགས་ནས། མཚོ་ལས་སྐྱེས་པ་ཡིད་འོང་པདྨའི་སྟེང༌། །ཞེས་སོགས་ཀྱི་བསྟོད་པ་མཛད། ཁྲོམ་སྤྱི་ཐོག་ཏུ་ཕེབས། ཀཿཐོག་པ་སོགས་བན་བོན་གྱི་འཁྲུག་རྩོད་ཆེན་པོ་རྣམས་ཞལ་ཏ་གནང་སྦྱིན་གྱིས་ཞི་བར་མཛད། ཤུག་རིང་ཐང་དུ་གཟིགས་སྣང་དཔག་ཏུ་མེད་པར་མགུར་གནང་གཞན་སྣང་དུ་མེ་ཏོག་གི་ཆར་དང་འཇའ་འོད་རྟག་ཏུ་འཁྲིག

།དེ་ནས་རིམ་པར་ཕེབས་ཤིང༌། ཐོང་ཆེ་དང་ཚེ་པ་སོགས་ཀྱི་རྩོད་ཆེན་རྣམས་བསྡུམས། རག་ཁྲོམ་དང་གསེར་བཀྲ་ཤིས་ལུང་དུ་བཞུགས་ནས་དེ་ཕྱོགས་ཀྱི་དགེ་འདུན་མཐའ་ཡས་པ་ལ་ཕྱག་ཆེན་དང་ཆོས་དྲུག་གིས་སྨིན་གྲོལ་མཛད། དེར་བྱི་བ་ལོའི་ལོ་སར་མཛད་ནས་ཆོ་འཕྲུལ་གྱི་ཚེས་བཅུར་བཅོམ་ལྡན་འདས་མ་རྣམ་འགྱུར་སྣ་ཚོགས་མཛད་པ་ཞལ་གཟིགས། དེར་སྒོམ་ཆེན་ཡེ་དཔལ་གྱིས་མཇལ་བས་འགྱུ་བ་དབྱིངས་སུ་དག་སྟེ་བརྟན་པ་ཐོབ་པས་མོས་གུས་ཚད་མེད་པ་སྐྱེས། འཛི་ག་ལྷ་མོ་དར་ཐང་དུ་ཆོས་རྗེ་གཞོན་ནུས་སོགས་ལྷ་སྡེ་མི་སྡེ་རྣམས་ཀྱིས་མཆོད་ཅིང་ཕྱི་ནང་གི་འཁྲུག་རྩོད་རྣམས་ཞི་ཞིང་བཙོན་རྣམས་ཐར་བར་མཛད། ཨ་མདོ་བ་ཕུར་ཚ་ནང་སོ་པེ་རིའི་ཁྲི་དཔོན་ཁག་གསུམ་ཧོར་སེར་ཐང་པ་དང༌། རི་པའི་དཔོན་ཨ་ནུ་རྒྱལ། བལ་དུར་བཀྲ་ཤིས་མགོན་སོགས་ཀྱིས་སྔ་ཕྱིར་གདན་འདྲེན་ནན་ཞུས་དང༌། འདིར་ཡང་གསེར་དངུལ་མུ་ཏིག་གོས་དར། ཆིབས་བརྒྱ་ཕྲག་ལྷག་རྔ་མོང་སོགས་ཕེབ་ཞུའི་ཇ་འདྲེན་ལ་ཕུལ་ནས། དྲུང་ཕེབ་པར་ཞུ་དང་ཧོར་སེར་གྱི་ཨ་རམ་འབུལ། བན་བོན་ལ་ངན་མི་བྱེད། ཞལ་ཏ་གང་གནང་གི་ལོ་གྲངས་ཅན་ལ་ཕྱི་ནང་བར་གསུམ་དུ་འཁྲུག་རྩོད་མི་བྱེད་པར་དམ་འཆའ་བའི་ནན་ཞུས་བསྐྱར་ཡང་ཁད་ཀྱིས་ཕེབས་པར་ཞལ་བཞེས་ཙམ་ལས་མ་གནང༌། མ་ཎི་དུང་ཕྱུར་ཚེ་ཐར་དཔག་མེད་ལོ་གཅིག་ཕྱི་ནང་གར་ཡང་དམག་འཁྲུག་སོགས་མི་བྱེད་པའི་དམ་བཅའ་ཕུལ་མ་ཐག་འཇའ་འོད་དང་མེ་ཏོག་གི་ཆར་གྱི་ངོ་མཚར་ཆེན་པོ་ཡང་མཐོང་བས་དེ་ཐམས་ཅད་མི་ཕྱེད་པའི་དད་པ་ཐོབ་ནས་སྒོ་གསུམ་གཅིག་དུ་འདུད་པར་བྱས་སོ།། དར་གྱི་སྙན་མོ་རིར་ཨ་བྱམས་རྟོགས་ལྡན་པའི་རྩོད་པ་རྣམས་དང༌། དེ་ནས་མི་ཉག་ནས། རི་ཤོང་རྣམས་སུ་ཕྱི་ནང་གི་འཁྲུག་རྩོད་ཐམས་ཅད་བསྡུམ། སྒོ་སྡོང་གི་ཤག་ཤིག་ལོ་ཉི་ཤུ་རྩ་ལྔ། ཇག་ཕྲན་ལོ་གསུམ་རྐུན་མ་རྣམས་ཕུལ། ངོ་བེར་རས་བུད་དང་གླང་ལོའི་ལོ་གསར་མཛད། ལྷ་ཁང་དུ་ཕྱི་ཐག་རིང་ནས་ཕྱག་ནས་མཛད་པས་རྟེན་གཙོ་དང་བཅུ་གཅིག་ཞལ་ལ་ཕྱག་ནས་མང་དུ་ཟུག

།ཨ་རི་དགོན་སོགས་སུ་གཟིམ་གུར་ལ་འཇའ་ཀ་བ་ལྟ་བུ་ཟུག་ཅིང་མེ་ཏོག་ལང་ལོང་དུ་བྱུང༌། ནེ་བར་དུ་ལྷ་ཁང་ཞིག་ལ་ཕྱི་ནས་ཕྱག་ནས་མཛད་པས་རྟེན་གཙོའི་མཛོད་སྤུ་དང་མགྲིན་པ་དང་ཐུགས་ཀ་རྣམས་སུ་ནས་ཟུག །མཛོད་སྤུའི་ནས་དེ་ཁ་ཅིག་གིས་མཐོང་ཁ་ཅིག་གིས་མི་མཐོང་བར་འདུག །ར་ཏིའི་མཁན་སློབ་དགེ་འདུན་གྱིས་བསུ་བ་བྱས་ཚེ་བཀའ་བརྒྱུད་ཀྱི་བླ་མ་ཀུན་དང་མགོན་པོ་ཕྱག་དྲུག་པ་འཁོར་བཅས་གཟིགས། འགུ་ཐོམ་ཆོས་གྲགས་ཀྱིས་དར་མདོར་སྤྱན་དྲངས་ཚེ་སློབ་དཔོན་བསོད་རྩེ་སོགས་སེར་སྐྱ་མང་པོས་མདོ་སྨད་ཀྱི་གཞི་བདག་ཐམས་ཅད་ཀྱིས་བསུ་བར་དངོས་སུ་མཐོང་དངོས་སུའང་ནམ་མཁའ་ལ་རོལ་མོ་འི་སྒྲ་གྲགས། མི་ཆེན་གྲགས་རྒྱལ་སོགས་དར་མདོ་དང་འགུ་ཐོམ་སོགས་ཀྱི་ལྷ་སྡེ་མི་སྡེ་ཐམས་ཅད་ཀྱིས་མཆོད་སྤྲིན་མཐའ་ཡས་པས་མཆོད། དེར་སློབ་དཔོན་བསོད་རྩེས་དྲུང་བསྟན་པའི་བདག་པོར་མཐོང༌། ཡང་བླ་མའི་རྣལ་འབྱོར་བསྒོམ་པས་འོད་སྔོན་པོར་བྱོན་ཏེ་རྡོ་རྗེ་འཆང་དུ་གྱུར་པར་མཐོང༌། རྒྱལ་རོང་པ་བླ་མ་ཚུལ་ཁྲིམས་ཀྱིས་ཐོག་མར་རྡོ་རྗེ་རྣལ་འབྱོར་མའི་སྐུ་རི་རབ་ཙམ་པ་དང༌། གསེར་གྱི་རྡོ་རྗེ་འབའ་ཞིག་གི་ཁྲི་ལ་ཐུབ་པ་ཆེན་པོ་བཞུགས་པ་མཐོང་བ་དེ་ཕྱིན་ཁོང་ལ་ཉམས་སྣང་གོང་དུ་འཕེལ་ཞིང་བྱིན་གྱིས་བརླབས་པའི་བོགས་ཐོན་པ་བྱུང་བས་ངེས་ཤེས་ཚད་མེད་ཐོབ་པ་བྱུང༌། གངས་ཆུ་འགྲམ་དུ་ཆོས་གསུངས་པར་ལྕགས་ཟམ་པའི་མི་ཆེན་གྱིས་ཁང་ཐོག་ནས་ཐོས་ཤིང་སྤྱན་རས་གཟིགས་ནམ་མཁའ་གང་བ་ཞིག་ཏུ་མཐོང་དེ་སོགས་གང་ཟག་ལས་དག་པའི་སྣང་ངོར་འཁོར་ལོ་བདེ་མཆོག་དང་ལོངས་སྤྱོད་རྫོགས་སྐུའི་རོལ་པ་ཅིར་ཡང་ཤར་ཞིང༌། གཞན་ཡང་ཁྲོམ་སེར་སྐྱ་མང་པོ་སྣང་ཚུལ་མཐུན་པར་ལྷའི་རོལ་པར་མངོན་སུམ་དུ་ཤར་བ་སོགས་རེ་རེ་ནས་བྲིར་མ་ལངས་སོ།། གྲོང་གི་ཕྱི་རོལ་རྒྱང་རིང་ནས་ཕྱག་ནས་གནང་བ་མི་ཆེན་གྱི་ཁང་པར་ཕྱིན་ཅིང་བསྟན་གཙོའི་ཐུགས་ཀར་ཟུག །རིལ་བུ་ཁང་དུ་ཡང་མང་དུ་ཕྱིན།

ལ་མོ་རྩེ་བདེ་ཆེན་སྟེང་དུའང་རྟེན་ལ་ཕྱག་ནས་ཟུག་པ་མང་ཞིང་ཕྱི་ནས་འཐོར་བ་གཟིམ་ཁང་དུ་ཕྱིན། མདོ་ནས་ཉིན་གཅིག་ལྷག་པའི་ས་ཨུ་ཏ་དགོན་དུ་ཕྱག་ནས་ཞུས་པ་མདོ་ཉིད་ནས་གནང་བས་ལྷ་ཁང་དང་དགོན་དུ་ཕྱག་ནས་མང་དུ་སླེབ་པས་དགོན་སྡེ་དང་ཡུལ་མི་ཐམས་ཅད་ཀྱིས་སླར་ཡང་མཆོད་སྤྲིན་ཆེར་བྱས་ཤིང་ཆོས་འཁོར་རྒྱ་ཆེར་བསྐོར། གཙོ་བོར་ཐུགས་དམ་ལ་བཞུགས་པ་ན་ཏིང་འཛིན་ཐམས་ཅད་ཀྱི་རྒྱལ་པོ་འོད་གསལ་ཕྱག་རྒྱ་ཆེན་པོའི་རྟོགས་པ་ནམ་མཁའ་ལྟ་བུ་ལ་བརྟན་པ་ཐོབ། ཐུགས་དམ་གྱི་ལྷ་ཐམས་ཅད་ཞལ་གཟིགས་ཤིང་ཉིད་དང་ཐ་མི་དད་པར་རྟག་ཏུ་གཟིགས། བླ་མ་གཉིས་ལ་སངས་རྒྱས་ཀྱི་འདུ་ཤེས་བཅོས་མིན་དུ་འཁྲུངས། གདམས་ངག་ཐམས་ཅད་གནད་དུ་ཕོག་པས་ཉོན་མོངས་རང་སར་གྲོལ་བའི་རྟོགས་པ་མཉམ་རྗེས་དང་བྲལ་བ་བརྙེས་སོ།། རང་གྲོལ་མཆོད་རྟེན་དང་རྫ་བཀྲ་དགོན་སོགས་སུ་བྱོན། དེ་རེ་རེར་ཡང་ཕྱག་ནས་ཕྱིན་ཞིང་ཟུག་པ་དང་ཞལ་གཟིགས་དང་འཇའ་འོད་སོགས་བགྲང་ལས་འདས། དེ་ནས་མི་ཉག་དང་འཇང་གི་མཚམས་སྒོ་རོ་ཡུལ་དུ་བྱོན། འཁྲུག་ཆེན་རྣམས་ལོ་ཉི་ཤུ་རྩ་ལྔ། ཇག་ཕྲན་དང་རྐུན་མ་ལོ་གསུམ་ཕུལ་ཞིང་ཐམས་ཅད་བདེ་བར་བཀོད། དེར་རས་བུད་དང་ཤ་ཡུལ་དུ་སྟག་ལོའི་ལོ་གསར་མཛད། གཞི་བདག་སྔོ་གཟི་འཛོ་དགེ་བསྙེན་དུ་བཀོད་སྟེ་རྡོ་རྗེ་བོད་ཁམས་སྐྱོང་དུ་མིང་བཏགས། སྐྱ་ཁེང་རྨ་སེ་སོགས་ཞབས་ཀྱིས་བཅགས། འདི་ཐམས་ཅད་དུ་ཕྱག་ནས་ཕྱིན་པ་སོགས་ནི་མཐའ་ཡས། ཛ་ལནྡྷ་རར་བཀའ་བཞི་རྨ་སེ་སོགས་མཁས་པ་མི་ལྔའི་ཆོས་གྲྭ་ཆེན་པོ་རྣམས་ལ་ཆོས་འཁོར་བསྐོར་ཞིང་ཆོས་ཁྲིམས་ཉམས་པ་རྣམས་གསོས་ཏེ་འཆད་ཉན་གྲྭ་སྐོར་སོགས་སྔ་སྲོལ་བཟང་པོར་བཀོད། འདྲུའི་འཁྲུག་རྩོད་ཆེན་པོ་རྣམས་ཞི་ཕྱིར་ཕྱགས་ཕེབས་ཏེ་ཞལ་ཏ་གནང་སྦྱིན་གྱིས་ཞི་བར་མཛད། དེ་ལྟར་མི་ཉག་གི་ཡུལ་རབ་སྟོད་ཚ་སྒང་སོགས་ཀྱི་ཆར་ཐམས་ཅད་ཕན་བདེ་ལ་བཀོད་ནས། སྟག་ལོ་ཟླ་བ་བཅུ་པའི་ཚེས་གསུམ་ནས་བུ་འབོར་ཕྱོགས་སུ་ཕྱག་བཏེགས།

ཉག་རོང་པ་སོགས་ཀྱིས་ལམ་ཁྲལ་རྣམས་ཕུལ། འགོ་ལོག་མ་ཁྲོམ་སོགས་ཀྱི་འཁྲུག་རྩོད་ཆེན་པོ་རྣམས་ཞི་བར་མཛད། དགོན་སར་གྱི་ལྷ་ཁང་གི་ཕྱི་རིང་པོ་ནས་ཕྱག་ནས་མཛད་པས་ནང་དུ་ཕྱིན་ཞིང་ཐང་སྐུ་དྲིལ་བ་རྣམས་ཀྱི་ནང་དུའང་མང་དུ་ཕྱིན། ཉི་མ་ཉིས་འགྱུར་གྱི་རིང་བར་ཐམས་ཅད་ཀྱི་མཐུན་སྣང་དུ་གྲུབ། དེར་རས་བུད་དང་ཡོས་ལོའི་ལོ་གསར་མཛད། ཕྱག་ནས་ཟུག་པའང་མང༌། བླ་མ་ཐུགས་རྗེ་འོད་ཟེར་གྱིས་རྗེ་ཉིད་རྒྱལ་བ་རྒྱ་མཚོ་བྱང་སེམས་མང་པོས་བསྐོར་ཞིང་ལྷའི་བུ་མོ་མེ་ཏོག་དཀར་དམར་གྱིས་ཐོད་བཅིངས་པ་སྐྲ་གྲོལ་བ་བཞིས་གླུ་ལེན་པས་མཆོད་པ་དང༌། རྒྱལ་བ་ རྒྱ་མཚོར་ལམ་ལམ་དུ་བྱུང་བ་ཡང་ཡང་དུ་མཐོང༌། ཉག་གྲེ་དཔོན་པོས་འཇམ་དབྱངས་སུ་མཐོང༌། ཞིག་པོ་སངས་རྒྱས་གྲགས་ཀྱིས་རྟ་མགྲིན་དུ་མཐོང༌། གཞན་བན་སྐྱེ་མང་པོས་སྤྱན་རས་གཟིགས་དཀར་པོ་མཐོང༌། ཁྲོམ་སྤྱིས་ཀྱང་རེས་དཀར་རེས་དམར་རེས་སེར་བ་སོགས་སྣ་ཚོགས་པར་སྣང་ཞིང་དད་པ་མི་ཕྱེད་པར་གྱུར། འདིར་ཡང་ཧོར་སེ་ཆེན་གྱི་གདུང་བརྒྱུད་རྒྱལ་བུ་དབང་པོའི་དབུར། རི་ཐང་གི་དཔོན་རྣམས་དང༌། བེ་རི་ཁྲི་དཔོན་ཁག་གསུམ་སོགས་མང་པོས་གདན་ཞུ་ནན་ཏན་དང༌། གསེར་དངུལ་མུ་ཏིག་ཟ་འོག་སོགས་བདོག་པའི་དངོས་ པོ་མང་པོས་བསྙེན་བཀུར། ལེ་ཐང་སོགས་སུ་སྤྱན་དྲངས་པར་ཕྱགས་ཕེབས་ཏེ། ཕྱི་ནང་གི་འཁྲུག་ཆེན་རྣམས་གཏན་ཞིར་མཛད། ཕྱག་ནས་རྒྱང་རིང་དུ་ཕྱིན་པ་དང་ཟུག་པ་མང༌། ཡོས་ལོ་ཟླ་བ་གསུམ་པར་གདན་ས་གནས་སྒོའི་ཀ་ཀ་རི་ཕུག་ཏུ་ཕེབས། མཁན་ནང་དགེ་འདུན་གྱིས་བསུ་ཚེ་ངོ་མཚར་གྱི་ལྟས་དང་གཟིགས་སྣང་མང་དུ་བྱུང༌། གྲུབ་ཆེན་པཀྴིའི་སྒྲུབ་གནས་རྣམས་སུ་ཕེབས། གྲུབ་ཐོབ་ཆེན་པོའི་སྐུ་འདྲ་གསུང་བྱོན་མ་སོགས་ལ་མཆོད་པ་ཆེར་མཛད། ཕྱག་ནས་མང་དུ་ཟུག །ཆོས་འབྱུང་སྟེང་གི་ཕ་ཝང་ཞིག་ལ་ཞབས་རྗེས་དྲུག །རྒ་ལོ་ཕུག་ཏུ་ཞབས་རྗེས་དྲུག་རྣམས་བཞག །ཆོས་ཁྲི་སར་ཀུན་གྱིས་མཐོང་བར་ཞབས་གཉིས་ཀའི་རྗེས་ཤིན་ཏུ་གསལ་བར་བཞག

།རྟོགས་ལྡན་ཆོས་འབུམ་ལ་རྒ་ལོ་ཕུག་གི་ལམ་དུ་ཆིབས་པ་ལྷུན་གྲུབ་ཀྱི་ཞབས་རྗེས་ཡོད་ཟེར་བ་རྨིས་པས་ནམ་ལངས་པ་ན་ཕྱིན་ཏེ་ཉུལ་བས་གསལ་པོར་མཇལ། དུས་མཁྱེན་ཡབ་སྲས་ཀྱི་སློབ་བརྒྱུད་ཀྱི་གྲྭ་རྒྱུན་རྣམས་གཙོར་གྱུར་རོང་ཁག་བཞི་བུམ་འབོར་སྒང་ཆེ་ཆུང་གི་ལྷ་སྡེ་མི་སྡེ་མཐའ་དག་གི་མཆོད་སྤྲིན་རྒྱ་མཚོས་མཆོད། ཆོས་འཁོར་རྒྱ་ཆེན་བསྐོར་ནས་སྟོན་པ་གཉིས་པ་ལྟ་བུའི་ཕྲིན་ལས་བྱུང༌། དེར་གྲུབ་ཐོབ་ཉག་སེའི་སྐྱེ་བ་གྲུབ་ཆེན་ཆུ་འཕུར་བས་མཇལ། འབུལ་ཞབས་མཐའ་ཡས་པར་མཛད། ཁོང་གིས་འབྲི་ཆུའྀ་ཁར་དྲུང་ན་རིམ་རྣམས་དྲུག་བརྩེགས་སུ་བཞུགས་པ་གཅིག་ལ་གཅིག་ཐིམ་ནས་རྗེ་དོན་ལྡན་ཞབས་སྤྱན་རས་གཟིགས་སུ་གྱུར་ཅིང་སླར་རྗེ་འདི་ཉིད་དུ་གྱུར་པར་སྣང༌། དབྲ་ཐོག་ཏུ་དང་པོར་བཅུ་གཅིག་ཞལ་དང་ཅི་ཞིག་ན་དྲུང་ཉིད་དུ་སྣང་བ་དང༌། བཻཌཱུརྱའི་ས་གཞིར་པད་དམར་ལ་འོད་དཔག་མེད་དང༌། རྒྱལ་བ་རྒྱ་མཚོ་སོགས་སུ་གཟིགས་ཚུལ་ཆེས་མང༌། དེ་ནས་གྲུབ་ཆེན་པ་དེ་བེལ་ཕུར་བསམ་གཏན་གླིང་དུ་སྒྲུབ་གྲྭ་བཙུགས་ཏེ་སྒྲུབ་དཔོན་དུ་བསྐོས་པར་མཛད། རྫོང་ནག་གི་གནས་གཟིགས། འབོམ་ཉག་ཏུ་ཕེབས། ཁྲོམ་ཁྲི་དཔོན་གྱིས་གཙོས་བན་བོན་སྐྱ་སེར་ཁྲི་ཕྲག་སྨིན་གྲོལ་མཛད། སྤུང་རི་སོགས་སུ་ཕེབས། འདས་ལོག་པ་ཡོན་མཆོད་ཀྱིས་འབུལ་ཞབས་ཆེར་བྱས། ཁོང་གིས་དང་པོར་དྲུང་ཉིད་སྤྱན་རས་གཟིགས་འཁོར་བ་དོང་སྤྲུག་དམར་པོར་ཞག་མང་དང༌། སྤྱན་རས་གཟིགས་དཀར་པོ་བསྟན་གཙོ་རེས་མོས་སོགས་མཇལ་ཚུལ་ངོ་མཚར་བ་བགྲངས་ལས་འདས། སྤུང་རིར་ཕེབས། ཕྱག་ནས་མང་དུ་ཟུག་ཅིང་ཆུ་མིག་ཆུ་ངུར་ཕྱག་ནས་མཛད་པས་དེ་མ་ཐག་ཆེར་འཕེལ། ཆོས་སུ་བློ་གཞོལ་ངེས་ཀྱི་བུ་སློབ་མཚན་ཉིད་དང་ལྡན་པ་མང་པོ་དབང་ཁྲིད་ཀྱིས་རྒྱུད་སྨིན་པར་བྱས་ནས་སྒྲུབ་པ་བར་བཞག །གྲུབ་ཆེན་པཀྴིའི་དགེ་བསྙེན་འདམ་ཆེན་ཙོ་རིའི་གཡུ་མཚོ་ཁར་ཕེབས། སྒྲུབ་སྡེ་མང་ཞིག་བཙུགས། བར་གང་དུ་ཆུ་མིག་ཆུང་བ་ལ་ཕྱག་ནས་མཛད་པས་ཆེར་འཕེལ།

འབའ་ཐང་དུ་ཕེབས། འཁྲུག་རྩོད་ཆེན་པོ་རྣམས་ཞི་བར་མཛད། སྨོན་བཟང་དཀའ་བཅུ་པ་སོགས་ཀྱིས་སྤྱན་དྲངས། བདེ་ཆེན་གླིང་དུའང་སྒྲུབ་གྲྭ་བཙུགས། རེ་ནེ་སྟོང་དཔོན་སོགས་ཀྱི་ངོར་ཕེབས་ནས་ཐམས་ཅད་སྨིན་གྲོལ་ལ་བཀོད། བྲ་བ་བཀའ་གདམས་པའི་སྒྲུབ་གནས་འབོ་དེ་དགོན་དུ་ཕེབས། སྒྲུབ་གྲྭ་བཙུགས། མཆོག་རབ་ཏུ་ཕེབས་ཏེ། འཁྲུག་རྩོད་རྣམས་གཞིལ། རས་བུད་མཛད། སྒྲུབ་གྲྭ་བཙུགས། ངོ་ཁྲོ་དང༌། སོགས། འབྲི་ཆུ་རྒྱུད་པའི་ལྷ་སྡེ་མི་སྡེ་རྣམས་སྨིན་པར་མཛད། རྩད་བར་དུ་སྒྲུབ་སྡེ་བཙུགས། སྦྱོར་སྒང་དུ་འབྲུག་ལོའི་གསར་བཞད་མཛད། དེར་སྒོ་གསུམ་ཤིང་རྟ་ཚོགས་གཉིས་ལམ་དུ་དྲངས། །ཞེས་སོགས་རང་གི་རྣམ་ཐར་རྒྱས་པར་གསུངས། དགེ་བསྙེན་རྒྱལ་འབར་གྱི་ཞོལ་གྲུབ་ཆེན་པཀྴིའི་ཆོས་ཁྲི་བྱིན་རླབས་ཅན་གྱི་ཁར་དགེ་འདུན་རུ་གསུམ་གྱིས་སྤྱན་དྲངས། ཕྱི་ནང་གི་འཁྲུག་རྩོད་རྣམས་ཞི་བར་མཛད། རྨ་ཆུ་རྒྱུད་ཀྱི་ལྷ་སྡེ་མི་སྡེ་རྣམས་ཚིམ་པར་མཛད་ནས་འགྲོ་མགོན་རས་ཆེན་གྱི་སློབ་བརྒྱུད་བཅུ་གཉིས་སྐོར་བས་ཚེམ་ཙི་དགོན་དུ་སྤྱན་དྲངས། ཡང་དགོན་དུ་སྒྲུབ་གྲྭ་མཛད། དེར་ཕྱག་མཆོད་མཛད་པ་ན་སྨོན་བཟང་དཀའ་བཅུ་པས་དྲུང་གི་ཕྱག་མཐིལ་དུ་འོད་གོང་དམར་པོ་འོད་སྣ་ཚོགས་འཕྲོ་བ་ཞིག་མཐོང་བས་བྱིན་རླབས་ཞུགས། གནས་སྒོར་ཕེབས། དབྲ་འགྲུ་གཉིས་ཀྱི་འཁྲུག་ཆེན་བསྡུམ། ཀ་ཀ་རི་ཕུག་བསམ་འགྲུབ་གླིང་དུ་དབྱར་བཞུགས་བུག་སྒོ་མཛད། དེའི་ཚེ་ཉིད་ཀྱི་གསུངས་པ། དབེན་པ་ལས་སྐྱེས་པའི་སྒྲུབ་པ་ནི་ཡོན་ཏན་ཐམས་ཅད་ཀྱི་གཞི་རྟེན་ཡིན་སྟེ། གྲུབ་པའི་རྟེན་ཡུལ་མཆོག་ཏུ་གྱུར་པ་ཀམ་པོ་རི་ཁྲོད་དུ་བདག་ཀྱང་དཀོན་མཆོག་ལ་གུས་པ་སྐྱེད་ཅིང་ཡང་དག་འཇོག་དང་ཁ་ཏོན་ལ་བརྩོན་པར་བགྱིས་པས་འཇིག་རྟེན་དང་འཇིག་རྟེན་ལས་འདས་པའི་ཡོད་ཏན་ཅུང་ཟད་ཐོབ་པ་སྙམ་མོ། །བྱང་ཆུབ་སེམས་ཀྱང་སྐྱེས་ཤིང་ཉོན་མོངས་མགོ་བསྙམས་སོ། །བདག་མེད་པ་ཡང་མངོན་སུམ་དུ་གྱུར་རོ།།

གཞན་ཡང་ཡོན་ཏན་མངོན་དུ་བགྱིས་ཏེ་དེ་ལྟ་ན་ཡང་འདོད་པ་ཐམས་ཅད་དགེ་བས་འགྲུབ་པས་སེམས་ཅན་གང་འདོད་པས་ཕོངས་པ་རྣམས་དགེ་བའི་ཆོས་འབའ་ཞིག་ལ་སྦྱར་བར་བྱའོ་ཞེས་གསུངས། དེ་ནས་རོང་ཁ་བཞི་སོགས་ཀྱིས་གསོལ་བ་བཏབ་པས། འབྲུག་ལོ་ཟླ་བ་དགུ་པ་ནས་སྒར་བཏེག །ཨ་བཟང་ནང་སོ་སོགས་དེ་ཕྱོགས་ཀྱི་ལྷ་སྡེ་མི་སྡེ་ཁག་མཐའ་དག་གིས་གུས་པས་མཆོད། ཁ་བ་དཀར་པོར་སྒྲུབ་གྲྭ་མཛད། སྔགས་སྡེ་རྣམས་ཀྱིས་སྤྱན་དྲངས་ཏེ་བྱོན། ཁྲིད་ལྕགས་རར་རས་འབུད་དང་སྦྲུལ་ལོའི་ལོ་སར་མཛད། དེར་རང་བྱུང་བའི་ཐུགས་དམ་ཕྱག་ཕྲེང་རྡོག་པོ་བཙུགས་པ་ལས་སྐྱེས་པའི་བོ་དྷི་ཙེ་ཐམས་ཅད་ལས་ཆེས་བཟང་བའང་ཡོད་འདུག །ཕྱི་ནང་གྱི་འཁྲུག་རྩོད་རྣམས་ཞི་བར་མཛད། རྡོར་སེང་པ་བཀྲ་ཆོས་ཀྱིས་སྤྱན་དྲངས། དེར་དབུས་པ་བླ་མའི་རྨི་ལམ་དུ་དྲུང་ནས། ཕྱག་རྒྱ་ཆེ་ལ་སྐྱེ་འགག་འགྲོ་འོང་མེད།། བཀྲ་ཤིས་བདེ་ལེགས་ཕུན་སུམ་ཚོགས་པར་ཤོག། ཞེས་གསུངས། དེ་ཕྱིན་ཆད་མཉམ་རྗེས་ཀྱི་དབྱེ་བ་ཟད་སྐད། འབུལ་ཆེན་གྱི་ཚེ་ངོ་མཚར་གྱི་ལྟས་སོགས་རབ་ཏུ་འབྱམས་ཀླས། འདོབ་སྣར་སྤྱན་དྲངས། འཁྲུག་རྩོད་རྣམས་གཞིལ། སྣར་སོར་མཆོད་རྟེན་ལ་རབ་གནས་ཚེ་ནམ་མཁར་འཇའ་འོད་འབྲུག་སེང་སོགས་ཀྱི་དབྱིབས་སྣ་ཚོགས་པས་ཁྱབ་པ་བྱུང༌། རྗེ་དུས་མཁྱེན་གྱི་སྒྲུབ་གནས་སྤང་ཕུག་ཏུ་སྐུ་འདྲ་གསུང་འབྱོན་ལ་མཆོད། དེར་དབྱར་བཞུགས་མཛད་ཟླ་བ་གསུམ་འདག་སྦྱར་ལ་བཞུགས། འཇང་ས་ཐམ་རྒྱལ་པོས་འབུལ་ཞབས་རྒྱ་ཆེར་སླེབ། ཡང་རྒྱ་ནག་ནས་གོང་མ་ཆེན་པོ་ཆིང་ཧྭའི་ལུང་གིས་དབུ་ཞྭ། ཞྭ་ནག་ཁྱད་པར་ཅན་དང༌། མུ་ཏིག་གི་སྣམ་སྦྱར། ཡོལ་བ། བླ་བྲེས་སོགས་མཆོད་རྫས་བསམ་གྱིས་མི་ཁྱབ་པ་དང་གསེར་བྲེ་ཆེན་གོས་དར་ཁྲི་ཕྲག་སོགས་ཀྱི་འབུལ་བ་བསྙེན་བཀུར་རྒྱ་ཆེར། ཀོན་ཏཱིང་གོའི་ཤྲཱི་བསོད་ནམས་རྒྱ་མཚོ་དང༌། དུ་གང་བཀྲ་ཤིས་བཟང་པོ། གསོལ་ཇ་བ་འོད་ཟེར་རྒྱ་མཚོ། ཉི་མ་འོད་ཟེར་རྣམས་ཀྱིས་ཕུལ་ཞིང་གོང་མ་སྐུ་ཚེ་ཆབ་སྲིད་བརྟན་པའི་སྨོན་ལམ་གྱི་རྒྱུན་མཛད།

ཐུ་འབོར་སྒང་ཆེན་དུ་ཕེབས། ས་སྟོད་དུ་དགེ་འདུན་དཔག་མེད་ལ་ཆོས་གསུངས་དུས་ངོ་མཚར་གྱི་ལྟས་ཤིན་ཏུ་མང༌། 

ཁང་དཀར་དགོན་སར་སོགས་སུ་ཕེབས། དེ་རྣམས་སུ་པུ་སྟི་བསྡམས་པའི་ནང་དུའང་ཕྱག་ནས་ཕྱིན་པ་མང༌། གོང་དུ་གསེར་ཡིག་པ་རྣམས་བརྫངས། སླར་ཀརྨ་སི་ཏུ་པས་ཞུས་ཏེ་ཟླ་བ་བཅུ་པའི་ནང་དུ་ཀརྨའི་ཕྱོགས་ལ་ཕྱགས་བཏེག །མཚོ་ཁར་ཕེབས། རས་བུད་དང་རྟ་ལོའི་ལོ་སར་མཛད། གཞའ་སར་རྙིང་གི་འཁྲུག་རྩོད་བསྡུམས། ཁྲོམ་ཁྲི་དཔོན་སོགས་དང་ཀཿཐོག་པ་ཡོན་མཆོད་ཀྱིས་དད་པས་མཆོད། སྒྲུལ་ལྕེ་རྣམ་རྒྱལ་སྟེང་སོགས་དང་སྟག་མགོ་བྱང་ཆུབ་གླིང་རྣམས་སུ་བྱོན། དེར་སྒྲུབ་སྡེ་མཛད། དྲིའི་ཛོ་ལྷ་ནང་དུ་ཞྭ་དམར་བཞི་པ་དང་གླིང་ཙན་ཤིན་ཝང་གིས་མཇལ་དུས་ངོ་མཚར་བའི་ལྟས་མང༌། ཤུག་རི་ཐང་དུ་ཕེབས། ཆིབས་པ་ལྷུན་གྲུབ་འདས་པའི་སོ་ལ་དུང་དཀར་མཆིན་པ་དང་རུས་པ་ཐམས་ཅད་རིང་བསྲེལ་དུ་སོང་ཞིང༌། ཨ་དཀར་པོ་མང་དུ་བྱོན། འཇའ་འོད་ཀྱིས་ཐམས་ཅད་ཁྱབ། སླར་ཀྲེ་ཤོད་དུ་ཕེབས། རྗེ་དུས་མཁྱེན་གྱི་སྒྲུབ་གནས་ལྷ་མོ་ཕུག་ཏུ་ལྷ་མོའི་ཕོ་བྲང་ཐོད་པ་སྐམ་རློན་གྱི་གུར་དང་བཅས་པ་གཟིགས་ཏེ་བསྟོད་བསྐུལ་མཛད། གླིང་ཙན་ཤིན་ཝང་གིས་སྤྱན་དྲངས། མཆེད་ཡ་དང་སྲས་པོ་ཕུལ། བདག་པོའི་ཐང་སྐུ་ལ་ཕྱག་ནས་མང་དུ་ཟུག །གླིང་བར་ཚང་གི་དུ་སི་ཏིང་འཛིན་ཡེ་ཤེས་ཀྱིས་གདན་དྲངས་ནས། དབོན་པོ་ཏིང་འཛིན་འོད་ཟེར་དང༌། ཏིང་འཛིན་གྲགས་པ་གཉིས་ཕྱགས་ཕྱིར་ཕུལ། ཆོས་སྡེ་བཏབ། འདན་ཙན་ཐང་ལྷ་ཁང་སོགས་སུ་བྱོན། ཁྲི་དཔོན་པས་དབོན་རྣམ་རྒྱལ་གྲགས་པ་ཕུལ། ཉི་ལྡན་སྟེང་དུ་ཆོས་སྡེ་བཏབ། མཚོ་གཤིས་སུ་མཚུར་ཕུ་རིན་པོ་ཆེ་གདན་འདྲེན་དུ་ཕེབས། ཟུར་མང་དུ་ཕེབས། བདེ་ཆེན་རྩེར་སྒྲུབ་སྡེ་མཛད། རས་བུད་དང་ལུག་ལོའི་ལོ་སར་མཛད་ནས་ཀརྨར་ཕེབས། དག་འབྱེད་སྒང་དུ་དབྱར་བཞུགས་བུག་སྒོ་མཛད། མགོན་པོ་བེར་ཅན་ཡང་ཡང་གཟིགས་ཏེ་ཤིན་ཏུ་ཁྲོས་པ་གདོང་པ་གསུམ་པ་ཅེས་པའི་ཞལ་གཟིགས་ལྟར་གྱི་ཆགས་ཚད་དང་བསྟོད་བསྐུལ་མཛད། སྤར་ཁར་ཕེབས། སྒོམ་སྡེ་ནང་ཡ་གཉིས་ཀྱི་འདུན་མ་སོགས་འདི་ཕྱིའི་དོན་མཛད༌།

སྨ་རི་དྭགས་སུ་བཞུགས་དུས་དགུན་སྒང་ཆེན་ལ་མེ་ཏོག་སྡོང་པོ་གཅིག་ལ་མེ་ཏོག་ཁ་བྱེ་བ་བདུན་ཡོད་པ་མེ་ཏོག་རེ་རེ་ཡང་གེ་སར་སེར་པོ་འདབ་མ་ཨུཏྤལ་ལྟར་སྔོ་བ་བཅུ་གསུམ་རེ་ཡོད་པ་སྐྱེས་ཏེ་ངོ་མཚར་དུ་གྱུར། ལྷོ་རྫོང་སར་སོགས་སུ་ཕེབས། ནང་སོ་གྲགས་རྒྱལ་སོགས་ཀྱིས་མཆོད། བླ་མ་འོད་བཟང་སོགས་ཀྱིས་ལྷ་སྟེང་དུ་སྤྱན་དྲངས། དེར་རས་བུད་དང་སྤྲེལ་ལོའི་ལོ་སར་མཛད། ཀོང་པོ་ནས་བླ་མ་དཔལ་འབྱོར་དང་ཡོན་བདག་སེང་གེས་རྩེ་ལྷ་སྒང་གི་རྟེན་གསུམ་ཉམས་པ་རྣམས་གསོས་ནས་ཕྱག་ནས་གནང་བར་ཞུས་པས། སང་ཉི་མ་ཤར་དྲོས་ཙམ་ལ་ཕྱག་ནས་མཛད་པར་དུས་ཚོད་བསྒྲིག་ཐོག་ཁྲོམ་ཆེན་པོ་ཚོགས་པའི་གསེབ་ཏུ་འབྲུ་སྣ་ཚོགས་པ་ཆར་ལྟར་བབས། ནང་གི་རྟེན་རྣམས་ལ་མང་དུ་ཟུག །ལྷོ་སྟོད་དཔལ་འབར་སོགས་ཞབས་ཀྱིས་བཅགས། སོ་སོའི་ལྷ་ཁང་གསར་རྙིང་ལ་ཕྱག་ནས་ཟུག། དེ་ནས་རི་བོ་ཆེ། ངོམ་རྣམ་རྒྱལ་སྒང་བརྒྱུད། ཀར་ཏི་ཕུག་ཏུ་རས་བུད་མཛད། སབ་མདོ་སོགས་སུ་ཕེབས། བྱ་ལོའི་ལོ་སར་མཛད། སྐྱོ་མདར་ཕེབས། སྡེ་དགོན་མ་ལག་བཅས་ཕུལ་དབུས་པོ་སོགས་བརྒྱུད། ལ་ས་མཁན་པོ་གྲགས་རྒྱལ་བ་སོགས་ཀྱིས་མཆོད། གཙུག་ལག་གཞུང་གསུམ་གྱི་སྐྱེ་བོ་རྣམས་བཏུལ། འོར་རྡུ་བྱམས་ཆེན་མཇལ་ཞིང་མཆོད་པ་ཆེར་མཛད། ལ་ས་སོགས་ཀྱིས་བྱམས་ཆེན་ཆོས་འཁོར་གྱི་དགོན་སྡེ་བཏབ། གཞོན་ནུ་དཔལ་བླ་མར་བསྐོས། རེ་ནེ་རྒྱལ་དགོན་དུ་ཕེབས། སྟོང་དཔོན་སོགས་ཀྱིས་མཆོད་འཁྲུག་རྩོད་རྣམས་ཞི། དེར་སྐྱེས་རབས་བརྒྱ་རྩའི་དོན་བསྡུས་མཛད་ཚེ་མེ་ཏོག་གི་ཆར་ཆེར་བྱུང༌། རྗེ་རོལ་པའི་རྡོ་རྗེའི་སློབ་མ་རྫོགས་ཆེན་པ་ཆེ་ཆུང་གི་སློབ་བརྒྱུད་དང་ཆུ་རྒྱུད་པ་སོགས་ཀྱིས་གང་སྟེང་དུ་སྤྱན་དྲངས། སྨར་ཁམས་མདོ་དྲུག་པས་དྲུང་མཐོང་བ་དོན་ལྡན་གྱི་ཕྱག་ཞབས་ཀྱི་རྗེས་ངོ་མཚར་ཅན་གཟིགས་འབུལ་བར་ཁྱེར་ཏེ་གཟིགས། འཁྲུག་རྩོད་རྣམས་བསྡུམས། སླར་རེ་ནེ་ནས་རྗེ་དུས་མཁྱེན་གྱི་ཡོན་ཏན་གྱི་གདན་ས་འཕར་དགོན་དུ་ཕེབས།

སྐུ་འབུམ་སོགས་མཆོད། དངུལ་དཀར་བཀྲ་ཤིས་ཕུན་ཚོགས་ཀྱི་དགོན་པ་བཏབ་སྟེ་བརྩོན་གྲུས་དཔལ་བསྐོས། སློབ་དཔོན་པདྨའི་སྒྲུབ་གནས་རྡོ་རྗེ་གྲོ་ལོད་དུ་ཕེབས། དྲི་བཟང་གིས་ཡུལ་གང༌། འབོས་དི་སོགས་རྣམས་སུ་བྱོན། འཁྲུག་རྩོད་རྣམས་གཞིལ། རྫལ་སྒང་ཉོ་ལེ་རྒྱལ་མོའི་ཞོལ་དུ་ཕེབས། ཁ་བ་དཀར་པོའི་གནས་བསྟོད་མཛད། རང་བྱོན་ལས་རྒྱ་བཟའ་ཀོང་ཇོས་གསལ་བར་བཞེངས་པའི་རྣམ་སྣང་ཉེ་བའི་སྲས་བརྒྱད་དང་བཅས་པ་ལ་མཆོད་པ་ཆེར་མཛད། བྲ་བ་བཀའ་གདམས་པའི་དགོན་པ་འདུ་ལོང་དགོན་དུ་ཕེབས། དགོན་པ་གསར་དུ་ཡང་མཛད་སྟེ་སྨོན་བཟང་དཀའ་བཅུ་པ་བསྐོས། གནས་བསྟོད་ཀྱང་མཛད། ཕྱི་ནང་གི་འཁྲུག་རྩོད་རྣམས་བསྡུམས། དམར་གཤིས་དཔལ་འབར་དགོན་གསེར་ཁ་རྣམས་སུ་ཕེབས། འབུག་རྫོང་ནས་ཕྱག་ནས་མཛད་པས་བཀའ་བཞི་པའི་ལྷ་ཁང་དང་ཚོང་དཔོན་ཚུལ་རྒྱན་གྱི་ལྷ་ཁང་དུ་ཕྱིན། ཀརྨར་ཕེབས་ཏེ་ལྷ་ཆེན་བཞེངས། རབ་གནས་ཀྱི་དུས་ངོ་མཚར་བའི་ལྟས་དཔག་མེད་བྱུང༌། དེ་ལྟར་གཙོ་བོར་མདོ་ཁམས་སྒང་དྲུག་ཆུ་བོ་ཆེན་པོ་བཞིའི་རྒྱུད་ཀྱི་བོད་ཆེན་ལྗོངས་སྤྱི་དང་ལྷོ་ངོས་སོགས་ཞབས་ཀྱིས་བཅགས་ཤིང་དགོན་སྡེ་དང་གཙུག་ལག་ཁང་ཉམས་པ་རྣམས་གསོས་ཤིང༌། སྒྲུབ་སྡེ་དང་ཆོས་གྲྭ་གསར་འཛུགས་གནང་བ་བཅས་རྣམས་ལ་དབང་དང་གདམས་ངག་ཟབ་མོ་རྡོ་རྗེ་ཐེག་པའི་ཁྲིད་རིམ་གྱིས་དངོས་དང་རྒྱུད་ནས་སྨིན་གྲོལ་གྱི་ལམ་དུ་མཛད་ནས། དམ་པའི་ཆོས་ཀྱི་འཆད་ཉན་སྒོམ་སྒྲུབ་འཛུགས་པ་སོགས་རྒྱལ་བསྟན་རིན་པོ་ཆེར་སླར་ཡང་སྟོན་པ་གཉིས་པ་ལྟར་མཛད་ཅིང་ཡུལ་ཕྱོགས་དེ་དང་དེ་རྣམས་ཀྱི་སྐྱེ་དགུ་མཐའ་དག་འཇང་དང་རྒྱ་ཧོར་ཕལ་ཆེར་སོགས་གང་འདུལ་རྣམས་ཐར་པའི་ས་བོན་གྲུང་པོར་མཛད་ཅིང༌། དེ་ནས་དབུས་ཕྱོགས་སུ་ཕྱགས་བཏེག་སྟེ། ཕེབས་ལམ་འདམ་དུ་རྒྱལ་ཆེན་བཅོ་བརྒྱད་སྡུན་བསུར་བྱུང་བ་གཟིགས། འབའ་རོམ་པ་ཆེན་པོའི་ཞབས་རྗེས་སྔོན་མ་མཐོང་བ་དག་གསལ་བར་བསྟན། འདམ་གཞུང་དུ་ཡོར་དགོན་འདེབས་པའི་རྨང་བཞག་ཉིན་དགུན་འབྲུག་གི་སྒྲ་དང་མེ་ཏོག་གི་ཆར་བྱུང༌།

དེར་སྐུ་མཚམས་ལ་བཞུགས་པ་ན་ཡང་དགུན་ཆར་འབབ་པ་དང་ཆོས་གསུངས་པའི་ཉིན་ཞིག་ཆོས་གྲྭར་ནས་ཀྱི་ཆར་མངོན་དུ་འབབ་པ་བྱུང༌། ཆུ་མིག་གསར་དུ་བརྡོལ། དེ་ནས་མཚུར་ཕུར་ཕེབས་ཏེ་ལྷ་ཆེན་འཛམ་གླིང་རྒྱན་ས་གཡོས་ཀྱིས་ཅུང་ཟད་གནོད་པའི་ཞིག་གསོ་དང་རབ་གནས་མཛད་ཚེ་བསྟན་པའི་བདག་པོ་དངོས་འཁོར་བཅས་ཐིམ་པར་གཟིགས། གོང་མ་རྒྱལ་པོའི་གསེར་ཡིག་པ་ཆེན་ཤྲི་དུ་གང་སོགས་ཀྱིས་ལུང་འབུལ་ཞབས་དཔག་མེད་ཕུལ། ལྷ་སར་ཕྱགས་བསྐྱོད་དེ། དགེ་བོ་ན་ཁར་སྣེའུ་རྫོང་པ་སྐུ་མཆེད་དཔོན་གཡོག་གིས་ལྷའི་འབྱོར་པ་ལྟ་བུས་བསུ་བ་དང་བཅས་ཏེ་ལྷ་སར་ཕེབས། བཅོ་ལྔའི་ཉིན་ཇོ་བོ་རིན་པོ་ཆེར་མུ་ཏིག་གི་སྣམ་སྦྱར་ཇོ་བོ་མི་བསྐྱོད་རྡོ་རྗེ་ལ་སྣམ་སྦྱར་གསེར་མ་སོགས་མཆོད་སྤྲིན་མཐའ་ཡས་པ་དང་སྨོན་ལམ་མཛད་ཚེ་ངོ་མཚར་བའི་ལྟས་དཔག་ཏུ་མེད་པ་བྱུང༌། རིམ་པས་བྱང་གི་ཕྱོགས་ཐང་ལྷའི་ཞོལ་དུ་བཞུགས། ཆོས་འཁོར་རྒྱ་ཆེར་བསྐོར། སྣེབ་ལུང་དགོན་ཕུལ་ཞིང་རབ་གནས་མཛད་པས་འཕེལ། འདམ་ཅོག་ཙེ་ལ་ཁ་ནས་གོང་དུ་གསེར་ཡིག་པ་རྣམས་མངགས། གནམ་མཚོའི་དོ་བསྐོར་མཛད་སྟེ་དེར་བཀའ་བརྒྱུད་ཀྱི་བླ་མ་ཐམས་ཅད་གཟིགས། ར་སྒྲེང་དུ་ཇོ་བོ་ཡབ་སྲས་གཟིགས། དགོན་པ་གོང་གི་གདན་ས་པས་དེས་དབང་བའི་བསྐོར་ལམ་ཡན་ཆད་ཕུལ་སྟེ་བསྐོས་འཇའ་གནང༌། ཡང་དགོན་གྱི་སྒྲུབ་སྡེ་མཛད། ར་སྒྲེང་གི་བཀའ་སྲུང་ལངྐ་མགྲིན་བཅུ་གཟིགས། ཇོ་མོ་གངས་སུ་ཕེབས་པས། གངས་དཀར་མས་བསུ་བར་གཟིགས། འབྲོང་བུ་དགོན་རྙིང་དུ་སྔགས་པ་ཅིག་གི་ཐང་སྐུ་ལ་ཕྱག་ནས་གནང་བས་ཕྱག་ནས་ལ་རིང་བསྲེལ་མང་དུ་བྱུང༌། ལྷ་ཕུ་གངས་རར་ཕེབས། གསེར་འབུམ་ཕུག་ཏུ་རེ་ཞིག་དབེན་པ་མཛད། ཐར་འདོད་མང་པོ་སྨིན་གྲོལ་དུ་མཛད། ཆོས་འབྱུང་སྟེང་གི་གནས་སྒོ་ཕྱེས། ཡོ་ཅག་མཚོ་སྨན་སྦྲུལ་གྱིས་བརྒྱན་པས་མཆོད། རྒྱ་ཚོར་སྤྱན་དྲངས་ཏེ་ལྷ་ཁང་ལ་ཕྱག་ནས་མཛད་པས་བར་སྣང་ལ་ཕྱག་ནས་ཟླ་བ་དུ་མར་ཆགས། ཐག་རིང་པོ་ནས་སྟག་སྣའི་རྫོང་ནང་དུ་ཕྱག་ནས་ཕྱིན།

འོ་ཡུག་ཏུ་རྗེ་ཞྭ་དམར་པ་སོགས་ཚོགས་པ་རྒྱ་མཚོ་ལ་མདོ་སྡེ་ལས་བརྒྱ་པ་སོགས་གནང༌། ཟ་ཕུ་ལུང་དུ་གཏེར་ལུང་རྣམས་གཟིགས་པ་ན་གཏེར་དང་གཏེར་བདག་རྣམས་ཇི་ལྟར་བར་གཟིགས། རྡོ་རིལ་ཆུང་ངུའི་སྟེང་དུ་ཆེན་པོ་བརྩེགས་པ་ཅིག་དང་བྲག་ལ་སློབ་དཔོན་པདྨའི་སྐུ་རང་བྱུང་སྔོན་མ་མཐོང་བ་བསྟན། མཚུར་ཕུར་ཕེབས། མདོ་སྔགས་བཤད་གྲྭ་བཙུགས་ཏེ་ངོ་ཁྲོ་རབ་འབྱམས་པ་དབང་ཕྱུག་དཔལ་བླ་མར་བསྐོས། འབྲི་ཁུང་པས་ནན་ཞུས་ཀྱིས་ཁྲོ་བ་ཁར་ཕེབས། ཆོས་རྗེ་རིན་པོ་ཆེ་མཆེད་ཀྱིས་གཙོས་མཆོད་སྤྲིན་དཔག་མེད་མཛད། བཀའ་བརྒྱུད་ཀྱི་ཆོས་སྐོར་མང་དུ་གནང་བས་ཐུགས་ཚིམ། ཁྲ་བ་ཁ་དགོན་མ་ལག་དཀར་ལེབ་རྫོང་བྲམ་སོགས་ཀྱིས་ཞུས་སྟེ་སྒྲུབ་སྡེ་བཙུགས་པ་ཤིན་ཏུ་དར། རོང་པོ་དང་མཐའ་བཞི་སོགས་ཀྱིས་རིམ་པར་སྤྱན་དྲངས་ཏེ། བྱང་རྒྱུད་ཅོག་ཙེ་ལའི་བར་དུ་ཕེབས། ཕྱོགས་ཀྱི་གདན་འདྲེན་ཡང་མང༌། དེར་ཞྭ་དམར་པས་སྣེ་གདོང་དུ་གདན་འདྲེན་ནན་ཞུའི་འབུལ་ནོད་རྒྱ་ཆེར་མཛད། དེ་ནས་ལྷ་ས་ནས་རིམ་བརྒྱུད་ཀྱིས། སྙེ་ཐང་འོར་དུ་ཇོ་བོའི་གསོལ་ལྷུང་དང་ལུང་བསྟན་སྒྲོལ་མ་གཉིས་གཟིགས་ཚེ་ཇོ་བོ་དང་བྱང་སེམས་དུ་མ་བྱོན། འུ་ཤང་དུ་ཁྲི་རལ་ཡིན་པའི་སྔོན་གནས་དྲན། སྤྲེ་ཞིང་དུ་རྗེ་མར་པའི་གདུང་ཁང་རིན་པོ་ཆེ་མཇལ་བ་ན་རྗེ་མར་མི་དང་རྔོག་པ་ཡབ་སྲས་རྣམས་དངོས་སུ་གཟིགས། ཡར་རྒྱབ་དཔོན་ཆེན་རིན་བཟང་ཡབ་ཡུམ་གྱིས་ལྷའི་བཀོད་པ་ལྟ་བུས་མདུན་བསུས་དོལ་དུ་སྤྱན་དྲངས་ཤིང་བྱམས་གླིང་པ་དང་ལོ་ཆེན་བསོད་ནམས་རྒྱ་མཚོ་སོགས་ཀྱིས་མཇལ། དེ་ནས་སྣེའུ་གདོང་རྩེར་ཕེབ་ལམ་སྐྱིད་བདེ་ཕུག་ཏུ་སྤྱན་སྔ་ཆོས་ཀྱི་རྒྱལ་པོ་ལུགས་གཉིས་ཀྱི་འཁོར་དང་བཅས་པ་འཁོར་ལོས་སྒྱུར་བ་ལྟ་བུའི་འབྱོར་བས་མདུན་བསུ་དང་ཐབ་འཛིན་ལ་ཕེབས། ཞབས་ལ་སྤྱི་བོས་གཏུགས་པའི་དད་པ་གཏིང་ཕྱིན་པ་མཛད། ཟླ་གཅིག་ལྷག་ཙམ་སྣེའུ་གདོང་རྩེར་བཞུགས། མདོ་སྡེ་དུ་མའི་ལུང༌།

ཆོས་དྲུག་གི་ཁྲིད་སོགས་ཀྱིས་སྨིན་གྲོལ་མཛད། རྩེས་དང་དུ་སྤྱན་དྲངས་ཉིན་འཇའ་འོད་དང་མེ་ཏོག་གིས་སྐྱེ་བོ་ཐམས་ཅད་ཡིད་འགྱུར། ཚོགས་ཆོས་སུ་ཕྱག་ཆེན་ལྔ་ལྡན་གནང་བས་ཐམས་ཅད་གྲོལ་བ་ཐོབ། སྤྱན་སྔ་རིནཔོ་ཆེ་ལུགས་གཉིས་ཀྱི་དྲུང་སྐོར་ཆེན་པོས་བསྐོར་བ་སྟོང་ཕྲག་ལྷག་པས་ཞབས་སྐྱེལ་ཁྲ་འབྲུག་གི་བར་མཛད་སྟེ་དེར་གནས་མཇལ་བ་ན་སྔོན་རྒྱལ་བློན་གྱི་སྔོན་གནས་དུ་མ་དྲན། འཕྱང་རྒྱས་སྟག་རྩེར་ཕེབས། དགོན་རི་བོ་བདེ་ཆེན་ནས་ཕྱག་ནས་མཛད་པ་སྟག་རྩེའི་རྫོང་ནང་དུ་ཕེབས། དེ་ནས་ཤམྦུའི་གངས་ལ་རེ་ཞིག་དབེན་པ་མཛད། ཡར་སྟོད་པ་དང་བྱ་པ་གཉིས་ཀྱི་སྡེ་འཁྲུག་ཆེན་པོ་ཞག་གསུམ་གྱི་ནང་དུ་དུམས་གཙང་མཛད། སྡེ་དྲུག་ལ་སོགས་པའི་དགེ་འདུན་བསྡུས་ཏེ། འཆམས་སྐུ་དར་སེར་གདུགས་རོལ་གྱིས་བསུ་བའི་བཀོད་ཆེན་ས་གཞི་ཁེབས་པས་སྔུན་བསུས་ཏེ་ཆོས་རྒྱལ་ལྷུན་པོར་ཕེབས། ཟླ་ཕྱེད་རེ་ལ་འབུལ་ཆེན་རེ་དང༌། ཐོག་ཐ་བར་གསུམ་དུ་ཚད་ལས་བརྒལ་བའི་འབུལ་ཆེན་གསུམ་བྱས་པའི་དང་པོ་ལ་ཆོས་འཁོར་ལྷུན་པོའི་དགོན་སྡེས་ཐོག་དྲངས་གཡེ་རོང་དང་མོན་ཤལ་མོ་ཚུན་བྱ་པའི་མངའ་ཞབས་ན་གཏོགས་ཚད་ཀྱི་དགོན་སྡེ། གཉལ་སྡེ་དྲུག །བྱར་ཆོས་སྡེ་ལྷོ་རི་སྨད་ལྷོ་བྲག་མཁར་ཆུ་ལྷ་ཁང་སོགས་ཆེ་ཕྲ་ཐམས་ཅད་ཡི་གེར་བཏབ་སྟེ་ལྷ་སྡེ་ཐམས་ཅད་ཕུལ། བར་པ་ལ་ཁྲི་དཔོན་པའི་སྲས་ཆོས་རྒྱལ་ནོར་བུ་དང་བཀྲ་ཤིས་རྣམ་རྒྱལ་སྐུ་མཆེད་དབུ་སྐྲ་ཕུལ་ནས་མངའ་ཞབས་ན་ཡོད་དོ་ཅོག་གི་སྐྱེ་འགྲོ་ཐམས་ཅད་ཕུལ། གསུམ་པར་གཞིས་ཀ་ཆོས་རྒྱལ་ལྷུན་པོས་གཙོས་ནས་ཤེལ་མཁར་རྫོང་ཆེན། ཡང་རྩེ། ཤར་གཞིས་ཀ་སོགས་ཁོང་རང་དབང་བའི་རྫོང་གཞིས་མངའ་ཞབས་དང་བཅས་པ་ཕུལ། འདི་རེ་རེ་དང་ཟླ་ཕྱེད་ཀྱི་འབུལ་ཆེན་རེ་རེ་ལའང་ཟང་ཟིང་གི་དངོས་སྤྱད་གཞན་ནི་རེ་རེའང་ཁྲི་རྭ་ཅན་གྱིས་བསྒྲུན་དུ་མི་ནུས། སྤྱིར་ཁྲི་དཔོན་བཀྲ་ཤིས་དར་རྒྱས་འདི་ནི་རྣམ་དཔྱོད་དང་དད་སྟོབས་ཆེ།

ཁྱད་པར་དྲུང་དུ་བཅོས་མིན་དུ་མི་ཕྱེད་དད་པ་ཐོབ་སྟེ་རྒྱལ་སྲིད་བློས་ཁྲོལ་ཏེ་ཕུལ་ནས་སྨོན་ལམ་དང་བསྟོད་པ་གསོལ་འདེབས་ཀྱང་དུ་མ་མཛད། སྲས་ཆེ་བ་རྭ་ལུང་རྒྱལ་དབང་རྗེའི་སྐུ་སྐྱེར་མཚན་ཆོས་ཀྱི་གྲགས་པར་གསོལ་ཏེ་གོའི་ཤྲཱིའི་ལས་ཀ་གནང༌། སྒྱེར་གྱི་ཞལ་ངོ་དབོན་པོ་ཕྱོགས་ལས་པ་ལ་བསྟན་པ་འཛིན་དགོས་པའི་བཀའ་ལུང་དང་ཀརྨ་ཕྲིན་ལས་པའི་མཚན་གནང་སྟེ་ཆོས་འཁོར་ལྷུན་པོའི་གདན་སར་བསྐོས། སྔགས་ཀྱི་གྲྭ་ཚང་གཉིས་ལ་དྭགས་པོ་རབ་འབྱམས་པ་དང༌། དུས་ཞབས་པ་ཤཱཀྱ་དབང་ཕྱུག །མཚན་ཉིད་ཀྱི་གྲྭ་ཚང་གཉིས་ལ་མཁས་པ་ནམ་མཁའ་དཔལ་བཟང་པ། སྡེ་བདུན་རབ་འབྱམས་དབང་ཕྱུག་རྒྱལ་མཚན་པ་གཉིས་བསྐོས། ཟབ་མོ་ཡང་དག་རི་དང་རྫ་དམར་སོགས་སུའང་སྒྲུབ་སྡེ་མཛད། དབྱར་བཞུགས་དབྱར་སར་མཛད། ཀརྨ་གྲྭ་ཚང་གི་བཤད་གྲྭ་ཐོག་མར་བཙུགས་ཏེ་མི་ཉག་རབ་འབྱམས་པ་ཀློག་པའི་སློབ་དཔོན་དུ་བསྐོས། རྗེ་བཙུན་མ་མངའ་རིས་རྒྱལ་མོས་འབུལ་ཞབས་རྒྱ་ཆེར་ཞུས། དེར་འཆི་མེད་གྲུབ་པའི་སྐུ་སྐྱེ་བསྟན་པར་ཕན་ནུས་པ་སྟག་ལུང་གི་ཉེན་སྐོར་དུ་ཡོད་པར་ལུང་བསྟན། སེབ་ལུང་རྗེ་དྭགས་པོའི་ངོ་མཐོང་ཕུག་དང་འཁྲུངས་གནས་སུ་ཡང་ཕེབས། དེ་དག་ཏུ་བླ་མ་ལྷ་རྗེ་རྟག་ཏུ་གཟིགས། ༈¿¿དེར་རྒྱ་གར་རྡོ་རྗེ་གདན་དུ་མ་ཧཱ་བོ་དྷི་ལ་ཞལ་གསེར་སྙན་དར་སོགས་དང༌། སངས་རྒྱས་ལ་བསྟོད་པ་སྨོན་ལམ། རྡོ་རྗེ་གདན་དུ་སྒོ་ཡིག་ཏུ་སྦྱོར་རྒྱུ་བཅས་རྣམས་ལེགས་སྦྱར་དུ་བཀོད་པ། ཛོ་གི་འཆི་མེད་མགོན་པོ་ལ་བསྐུར། སྔོན་རྗེ་དུས་མཁྱེན་མོན་དུ་སྒྲུབ་པ་མཛད་པའི་སྦྱིན་བདག་མོན་གྱི་རྒྱལ་བརྒྱུད་པ་མོན། ཙང་མི། ཀ་ར་ཙ། རྒྱ་གར་ཏེ་དེ་རེ་རེ་ལ་ཁྲི་སྐོར་རེ་ཡོད་པའི་བདག་པོ་མོན་རྒྱལ་པོ་མཇལ་དུ་སླེབ། འབུལ་ཞབས་དཔག་མེད་དང་སྲས་པོ་གཅིག་ཕུལ་སྟེ་མོན་དུ་དགོན་གནས་འདེབས་པར་ཞུས། གནས་ཆེན་ངོ་མཚར་རོང་གི་སྦྱིན་བདག་བགྱིད་པར་བྱས་ཏེ་རྡོར་འཛིན་བསྐོས་པས་གནས་དར་རྒྱས་སུ་གྱུར།

དེ་ལྟར་མཛད་པའི་སྐོར་དུ་ལོ་གཅིག་ལྷག་པར་བཞུགས། འགྲོ་དོན་མཐའ་ཡས། སླར་གཡེ་རོང་བརྒྱུད། སྤྱན་སྔ་རིན་པོ་ཆེས་སྤྱན་དྲངས་ཏེ་ཡང་འོན་གྱི་ཕྱོགས་ནས་ཕེབས་ཏེ། ཡར་ཆབ་གཙང་པོའི་ཆུ་སྒྲོལ་ཉིན་སྤྱན་སྔ་རིན་པོ་ཆེ་དཔོན་སློབ་སྟོང་ཕྲག་ལས་ལྷག་པའི་ཆིབས་རགས་སུམ་རྩེན་གྱི་བཀོད་པ་ལྟ་བུས་སྡུན་བསུར་ཕེབས། ཆུ་ཕན་ཚུན་དུ་ཆིབས་རགས་ཕེབས་པ་དུས་མཉམ་དེ་དག་ལྷ་མིའི་དཔལ་ཡོན་ཕུན་སུམ་ཚོགས་པའི་དངོས་པོ་གཅིག་ཏུ་བསྡུས་པ་བཞིན་ལྷན་ཅིག་པས་ཕེབས་ཤིང་ཟངས་རི་མཁར་དམར་གྱི་གནས་གཟིགས། དེར་མ་གཅིག་དང་གཅོད་ཡུལ་བཀའ་བརྒྱུད་རྣམས་བཞུགས་པར་གཟིགས། ཐེ་ཐེལ་དུ་ཕེབས་ཏེ་རྒྱལ་པོ་ཧུ་ལས་ཕུལ་བའི་འཕན་ཆེན་སོགས་བཤམས། སྤྱན་སྔ་རིན་པོ་ཆེར་ཐུན་མོང་མ་ཡིན་པའི་གདམས་པ་དུ་མ་དང་བྲག་ཅོག་པ་རིན་བཟང་དང་ལྷུན་བདེ་རབ་འབྱམས་པ་སོགས་མཁན་སློབ་ཆོས་གསུམ་གྱིས་གཙོས་པའི་དགེ་འདུན་ཐམས་ཅད་དམ་ཆོས་ཀྱིས་ཚིམ་པར་མཛད། དེར་དཔལ་ཕག་གྲུ་པ་རྟག་ཏུ་གཟིགས། མཆོད་ཡོན་ལྷན་ཅིག་བསམ་ཡས་སུ་ཕེབས་ཏེ་སློབ་དཔོན་པདྨ་དང་བོ་དྷི་ས་ཏྭ་དང་རྒྱལ་བློན་བྱང་སེམས་ཀྱི་གཟིགས་སྣང་མཐའ་ཡས་ཤིང་འདི་ཐམས་ཅད་དུའང་འཇའ་འོད་དང་མེ་ཏོག་གི་ལྟས་ཀྱིས་སྐྱེ་བོ་ཀུན་ཡིད་འཕྲོགས། ལྷན་ཅིག་མཆིམས་ཕུར་ཕེབས། སྤྱིར་རྗེ་རང་བྱུང་བས་སྔོན་དེར་དབེན་པ་མཛད། སྒྲུབ་སྡེ་བཙུགས། མཁས་པ་ཀློང་ཆེན་པ་བསྐོས་པ་ལས་བླ་མ་མཁས་གྲུབ་པ་སོགས་སྒྲུབ་སྡེའི་རྒྱུན་མཆིམས་ཕུ་རྙིང་མར་གྲགས་པ་འདི་བྱུང༌། འོན་ཏེ་དེ་དག་དུས་ཀྱི་བརྙིངས་དབང་གིས་ཆོས་སྒྲུབ་པ་ཉུང་ངུར་གྱུར་པ་གཟིགས་ཏེ་སྒྲུབ་སྡེ་སར་དུ་མཛད། མཆིམས་ཕུའི་ལུང་ནང་མཆོད་གཞིས་སུ་ཕུལ་ཏེ་མཁས་གྲུབ་དྭགས་པོ་གསུང་རབ་མང་ཐོས་བླ་མར་བསྐོས། སྒྲུབ་སྡེ་གཙང་ཞིང་ཐུགས་དམ་སྨར་བ་ཞིག་བྱུང༌། བཀའ་སྲུང་རིག་འཛིན་མ་དང་རྒོད་པོ་ཏ་རས་སྒྲུབ་པ་བ་གཞན་དུ་འགྲོར་མི་སྟེར་བ་དང༌།

སྒྲུབ་སྡེར་གནོད་པ་ཕྲ་མོར་བྱས་པ་ལའང་བཀའ་འཆད་ཆེར་བཏང་བས་བཀའ་སྲུང་གི་སྙན་གྲགས་ཆེར་བྱུང༌། སྤྱན་སྔ་རིན་པོ་ཆེས་མི་ཕྱེད་པའི་དད་པས་གསོལ་འདེབས་དང་སྨོན་ལམ་མཛད་དེ་ཕྱིར་ཐེགས། འཕྲང་པོ་སེང་གེ་སྒང་པས་རྡོ་རྗེ་བྲག་རྩའི་དགོན་པ་ཕུལ་ཏེ་བླ་མར་བསྐོས་ཇ་གནང༌། ལྷ་སར་ཕེབས། ཆུ་ཤུལ་ལྷུན་རྩེའི་ས་སྐྱོང་བས་ཕྱག་ནས་ཞུས་པ་ལྷ་ས་ནས་འཐོར་བས་ལྷུན་རྩེའི་རྫོང་ནང་དུ་ཕལ་ཆེར་སླེབ་སྟེ་ཐུམ་པོ་བྱས་ནས་ངོ་མཚར་ལ་ཕྱོགས་ཀུན་ཏུ་བཀྱེ། སྤྱིར་རྒྱལ་བ་བྱམས་པས་ལུང་བསྟན་ཏེ་ཇོ་བོ་ཤཱཀྱ་མུ་ནི་འདི་ནག་གྲོང་གི་དབུས་སུ་བཞུགས་པ་འདིས་བསྟན་པ་སྤྱི་ཉམས། ཁྱད་པར་བོད་དུ་ཉམས་ཤིང་མཆོག་སྤྲུལ་ལ་མི་འོས་པའི་རྒྱན་གྱི་རྟེན་འབྲེལ་གྱིས་བོད་འབན་བཙུན་གྱིས་གང་བ་ཡིན། ཇོ་བོའི་སྐུ་འཁོར་དུ་དགེ་འདུན་གཙང་སེང་བའི་སྡེ་ཞིག་གྲུབ་ན་བསྟན་པ་སོས་བར་འགྱུར་གསུངས་པ་ལན་གསུམ་དུ་གསན་པས་དེ་ལྟ་བུ་ཞིག་ཐུགས་ཀྱིས་དགོངས་ཀྱང་གཞིས་ཀ་སྣེལ་པ་ཁོང་རང་ཆགས་པ་ནས་བཟུང་དྲུང་ན་རིམ་གསུམ་གྱི་སྦྱིན་བདག་ཡིན་རུང་གཞན་དབང་གིས་བཀའ་མ་སྒྲུབ་པས་བར་སྐོར་གྱི་ཕྱིར་དགེ་འདུན་བཞུགས་པ་ནི་མ་གྲུབ། 

འོན་ཀྱང་བྱམས་པའི་བཀའ་མ་བཅག་པ་ཙམ་མཛད་པར་དགོངས་ནས་ཀརྨ་གྲྭ་ཚང་གི་བཞུགས་གནས་སུ་ཆོས་སྡེ་བཏབ་པ་ན་སྐྱེས་བུ་གསུམ་ལས་གང་རུང་གི་ལམ་རྒྱུད་ལ་སྐྱེས་ངེས་ཀྱི་དམ་པ་འགའ་ཟུང་ཡང་སོ་སོ་ན་ཡོད་པར་གདོན་མི་ཟ་མོད་ཀྱི་དེ་དག་ལ་ནི་སུས་ཀྱང་ཉན་པར་མི་སྤྱོད། སྙིགས་དུས་ཀྱི་ཆོས་བྱེད་ཟེར་བའི་དགེ་སྦྱོང་དང་བྲམ་ཟེ་ཟང་ཟིང་ཁོ་ནར་འདུ་ཞིང་ཁྱིམ་ལ་འཁྲེན་པ་འབའ་ཞིག་པ་དེ་དག་གི་ཡིད་བདུད་རིས་ཀྱིས་མངོན་པར་དཀྲུགས་ཏེ་རབ་བྱུང་གི་རྟགས་ཀྱི་ཕྱི་ཤུན་གོ་མཚོན་ཅི་སྙེད་བསྡུས་པས་སྤྲས་ཏེ་གཡུལ་ཤོམ་པར་རྩོམ་པ་ན། དད་ལྡན་དུ་མས་འདི་ལྟར་ལ་ལན་དང་སྲུང་བའི་སྟ་གོན་བྱེད་ན་སྒར་པ་ཁོ་ནར་ཉིས་སྟོང་དུ་ཉེ་བ་ཞིག་འདུག་པར་ཕྱག་མཛོད་དུ་འབུལ་བའི་གྲི་ཁྲབ་ཀྱི་དོས་བཤིག་ན་ཡང་ཁེངས་འདྲ་བས་བན་དམག་ཕྱེད་དང་ལྔ་བརྒྱ་ཙམ་ཞིག་ལན་གྱིས་གཞིལ་སླ་བས་བཀའི་གནང་བ་ཞུས་ཀྱང༌། འོ་སྐོལ་སུ་ལ་ཡང་གནོད་པ་མི་བྱེད་པ་སངས་རྒྱས་ཀྱི་རིང་ལུགས་པ་ཡིན་ཕྱིར། མཚམས་མེད་ཀྱི་ལས་ཀྱིས་རྒྱལ་བསྟན་ལ་རྨ་མི་འབྱིན་གྱི་ཁྱོད་རང་སུ་ཡིན་ཡང་ང་ཡི་འཁོར་ཡིན་ན་ནི་ཅོག་གེ་སྡོད་ཅིག་གསུངས་ཏེ་ཇི་མི་སྙམ་པར་བཞུགས། ནང་པར་གློ་བུར་དུ་སེར་དམག་ལྔ་བརྒྱ་ཙམ་བཤམས། རྨོག་མེད་པ་རྣམས་ལྷུང་བཟེད་མགོར་གྱོན། རྟེན་ཁེབས་ལ་མདུང་དར་བྱས་ཏེ་འོང༌། ས་ར་བ་སོགས་ཀྱི་འུ་ལག་མང་དུ་ཁྲིད་ཏེ་འོང་བས་སྒར་པ་སུས་ཀྱང་བཀའ་ལས་མ་འདས་ཤིང་གཡོ་འགུལ་མ་བྱུང་བས་སྒར་ལ་གནོད་མ་ནུས་པར། ཆོས་སྡེ་མཁར་ལས་སྤྱིལ་བུ་རེ་གཉིས་ཟིན། ཕལ་ཆེར་མ་ཟིན་པ་རྣམས་བཤིག་སྲེག་བྱས། འདི་ཐོས་པའི་སྐྱེ་བོ་ལྷ་མི་ཐམས་ཅད་ཡིད་འཁྲུགས། དྲུང་ཞྭ་དམར་པའི་སྐུ་འཁོར་ལྷ་འབངས་ཆེ་ཤོས་རྣམས་ནས་ཀྱང་འདི་ལྟར་བཏང་སྙོམས་སུ་འཇོག་པ་མི་འོང་བས་འདིའི་ཁག་ཁོང་རྣམས་ཁོ་ནས་བྱེད་ཞུ་བ་དང༌། གཞན་ཡང་དད་ལྡན་གྱི་སྦྱིན་བདག་དུས་དང༌། བྱ་པ་ཁྲི་དཔོན་སོགས་ཀྱིས་བསྟན་ལ་ཐོ་མཚམ་པ་འདིར་མངོན་སུམ་དུ་ཉེས་ཆད་འབེབས་དགོས་པར་གདོན་མི་ཟ་བས་ངེད་རྣམས་ནས་ཐལ་བར་བགྱིད་ཅེས་དང༌།

ཀོང་པོའི་རྒྱ་བདག་ཐམས་ཅད་ཀྱིས་དམག་འཆའ་བར་ཞུ་བ་དང༌། ས་སྐྱོང་དོན་ཡོད་པ་དང༌། ལྕགས་མོ་འོད་ཟེར་སོགས་ཀྱིས་ངེད་རང་གི་མངའ་ཞབས་སུ་འདི་འདྲའི་ཆོས་ལུགས་གཅིག་ཀྱང་མི་འཇོག་པས་གནང་བ་ཞུ་བ་བཅས། དེ་ཐམས་ཅད་ལ་ངེད་སུ་ལ་ཡང་གང་ཕན་ལས་གནོད་པ་མི་བྱེད། ཁྱེད་གྲྭ་ཡོན་བདག་གིས་ཀྱང་ཆོས་བཞིན་བསྟན་པ་ལྟར་བྱས་ན་ངེད་ཀྱི་དགོངས་པ་རྫོགས། ངེད་ལ་དམིགས་ནས་གཞན་ལ་གནོད་པ་བྱས་ན་ངེད་ཀྱི་ཞབས་ཏོག་མ་ཡིན་གསུངས་ནས་དམ་པའི་ཆོས་འབའ་ཞིག་པའི་བཀའ་ནན་གྱིས་ཡང་ཡང་བསྡམས་པས། ཁ་ཅིག་ལེགས་སོ་ཕུལ་ཞིང་དད་པ་བླ་ལྷག་པར་སྐྱེས། ཞྭ་དམར་པའི་སྐུ་འཁོར་ཕྱོགས་རྣམས་དང༌། བྱ་པ་ཁྲི་དཔོན་སོགས་ནས་ཁྱེད་བསྟན་པའི་བདག་པོ་རྣམས་བསྟན་པ་མི་སྲུང་ན་ངེད་ཚོ་ལ་འདྲ་ཉན་ཆུང་ཟེར་བའི་ཐུགས་ཆད་མཐའ་ཡས་པར་མཛད། ཕྱིས་བྱ་པ་ཁྲི་དཔོན་གྱིས་འདི་ཐུགས་ལ་གནག་པ་ཁོ་ནས་ཡར་གོང་སྣེལ་གསུམ་དང་སྲིད་བཤིག་སྟེ་གཙང་སྲིད་མཛད་ནས་སྐྱི་ཤོད་དུ་ཁྲི་དམག་གཉིས་གསུམ་བཏེག་པའི་ཚེ། ཁོང་རྣམས་མ་བཟོད་ནས་རྗེ་ཞྭ་དམར་པ་ལ་སྐྱབས་ཞུས་ཀྱང༌། དྲུང་ཉིད་དུ་ཞུས་ཤིག་པར་བཀའ་སྩལ། དྲུང་རྩེ་ལྷ་སྒང་དུ་བཞུགས་པ་དེར་མྱུར་བའི་བོ་ཉ་བརྟོལ་སྟེ། བཀའ་ཤོག་ནན་ཅན་མཛད་པས་ཁྲི་དཔོན་པས་འདིར་ཡང་ཡི་ཆད་ཆེར་མཛད་པའི་ཞུ་ཡིག་སྔ་ཕྱི་དང་ལོ་རྒྱུས་མང་བར་གདའ། ཕྱི་བལྟས་རྗེ་ཞྭ་དམར་བས་བསྐྱབས་པ་ལྟར་ལ་ངོ་བོ་རྗེས་ཉིད་ཀྱི་ཐུགས་རྗེས་སྐྱོབས་པ་སྟེ། བྱེད་པ་པོ་དེ་དག་གི་ལུས་སྲོག་ལོངས་སྤྱོད་རྟེན་གནས་དང་བཅས་ལ་མི་འཇིགས་པའི་སྦྱིན་པ་སྩལ་ཏེ། ཛམྦུ་གླིང་གི་སྐྱེས་མཆོག་ནི། ཉེས་པའི་ལན་ཡང་ལེགས་པས་ལྡོན། ཞེས་པའི་རྣམ་ཐར་མངོན་སུམ་དུ་བསྟན་པ་འདི་ལ་བསམ་ཀྱིན་སྙིང་ནས་མི་ཕྱེད་པའི་དད་པ་མི་སྐྱེ་བ་སུ་ཞིག། དེ་ནས་དབུར་སྟོད་ཀྱི་ཕྱོགས་སུ་ཕེབས། བདུད་རིས་ཀྱི་ཆོ་འཕྲུལ་ཕྱོགས་བཞི་ནས་འབྱུང་བ་རླུང་འཚུབས་ཤིང་ཐོག་ལྷུང་བ་སོགས་བྱུང་བ་ཏིང་ངེ་འཛིན་གྱི་ཟིལ་གྱིས་མནན་སྟེ།

སྐད་ཅིག་གིས་ཞི། འབྲི་ཁུང་ལྷ་སྡེ་མི་སྡེ་ཐམས་ཅད་ཀྱིས་མཆོད། གཞན་ཡང་ཕྱོགས་ཀུན་ནས་དད་འདུས་ཀྱི་སྐྱེ་བོ་སྐལ་ཅན་ཁྲོམ་ཁྲི་ཕྲག་ལྔ་དྲུག་ཚོགས་པར་མཐོང་ཐོས་དོན་ལྡན་དུ་མཛད་ཅིང༌། སྒོམ་པས་ཀྱང་ཞལ་མཐོང་གསུང་ཐོས་ཀྱིས་དད་པ་ཐོབ། གདམས་ངག་ཞུས་ནས་བསྒོམས་པས་ངེས་ཤེས་ཁྱད་པར་ཅན་རྒྱུད་ལ་སྐྱེས། བདེ་ཆེན་ཁྱུང་དར་དུ་སྒྲུབ་སྡེ་དང་སྔགས་རྒྱུན་བཙུགས། ཕྲི་ཁང་པ་ཡོན་མཆོད་ཀྱིས་མཆོད། ཁྲེ་བ་ཁའི་ཆོས་ཁྲི་ཐང་དུ་སྐུ་མཚམས་མཛད་ཚེ་མགོན་པོ་བེར་ཅན་དང་དཔལ་ལྷ་མོས་ཕྲིན་ལས་སྒྲུབ་པར་གཟིགས། འབྲི་ཁུང་དབང་རིན་པོ་ཆེ་དང་དབོན་སྐུ་མཆེད་གསུམ་སོགས་ཀྱིས་རྒྱང་རིང་ནས་མདུན་བསུས་འབྲི་ཁུང་ཐེལ་དུ་ཕེབས། དབང་གི་ལས་ཀའི་སྣམ་སྦྱར་གསེར་མ། གོས་ཏ་ཧུང་གི་ཤམ་ཐམས། ཙནྡནའི་ཀ་བ་ཤུབས་བཅས་སོགས་འབུལ་ཞབས་མཐའ་ཡས། དབང་རིན་པོ་ཆེས་ལྷ་ཁང་ཆེན་མོ་གསོས་ནས་ལྷ་ཆེན་སར་བཞེངས་ལ་རབ་གནས་མཛད། འདི་སྐབས་འབྲི་ཁུང་ན་བསྟན་དགོངས་ཟབ་ཆོས་དང་བཅས་པའི་ཆོས་དང་ཕྱག་དཔེའང་མི་བཞུགས་ཤིང་ཉམས་རྨས་པའི་སྐབས་ཡིན་པས་བསྟན་པ་གསོ་དགོས་པར་དགོངས། ཚོགས་ཆོས་སུ་བསྟན་སྙིང་གི་བཤད་པ་དང༌། རིན་པོ་ཆེ་ཁུ་དབོན་ལ་ཟབ་ཆོས་ཅི་རིགས་དང་ཕྱག་ཆེན་ཆོས་དྲུག་གི་ཁྲིད། ཁྱད་པར་དབང་རིན་པོ་ཆེར་ཕྱག་ཆེན་གྱི་ཐུགས་དམ་བཀའ་བརྒྱུད་ཀྱི་གྲྭལ་ཟིན་པ་སྐྱེད་པར་མཛད། སྒྲུབ་སྡེའི་ས་བོན་བཏབ། མཁན་པོའི་བསྐོ་བཞག་སོགས་བཅའ་བ་ཆོས་ཁྲིམས་ཀྱང་མཛད་དེ་འབྲི་ཁུང་པའི་བསྟན་པ་གཞི་ནས་གསོས་པ་ལྟ་བུར་མཛད། དེར་རྗེ་འཇིག་རྟེན་མགོན་པོ་སོགས་རྟག་པར་གཟིགས། རྟག་ཞེར་རུ་བས་ཀྱང་སྤྱན་དྲངས། སེར་མོ་པ་མི་བཅོམ་པར་ཁས་བླངས། ཤ་ཕོ་གསང་དུ་མི་ཉག་གི་ཇ་པ་མང་པོས་འབུལ་ཞབས་ཆེར་བྱས། འདམ་གཞུང་དུ་བླ་མ་རིན་པོ་ཆེའི་སྐུ་འབུམ་རྩེར་གསེར་འཕྲུ་བཙུགས། ཡོར་དགོན་བཅའ་བ་ཆོས་ཁྲིམས་མཛད། བྲ་བོ་དགོན་པ་ཕུལ། དེར་ཕག་མོའི་སྒྲུབ་མཆོད་བཙུགས།

སྟག་ལུང་ཕོང་མདོར་ཧོར་ཁང་པ་ཡབ་སྲས་ཀྱིས་སྤྱན་དྲངས་ཏེ། མཁན་སློབ་ཀྱིས་གཙོས་དགེ་འདུན་ཐམས་ཅད་ཀྱིས་མཆོད་སྤྲིན་དཔག་མེད་ཀྱིས་མཆོད། ཐོར་ནད་མང་དུ་ཡོད་པར་སྒར་ཕོག་ཀྱང་སྐྱོན་མ་བྱུང་བར་ནད་ཡམས་ཀུན་ཆད། ཀོང་པོའི་གདན་འདྲེན་སྔ་ཕྱི་མང༌། ཁྱད་པར་རྗེ་ཉིད་མ་གཏོགས་བསམ་རྒྱུ་མེད་ཅིང༌། ཀོང་ལུང་ཁ་ལོ་སྒྱུར་ནུས་པ་ས་སྐྱོང་དོན་རྡོར་དང་གྲོགས་པོར་འཐམས་པའི་ཡོན་བདག་ཆེན་པོ་འབྲོ་ལ་ཧུ་རེས། ཆོས་རྗེ་རིན་པོ་ཆེ་ཁྱེད་འཇག་གི་སར་བྱོན་པ་ཡིན་ན། འཇག་ལ་བེ་རྒན་གྱི་མེ་ཡོད། ནས་རྒན་གྱི་ཆང་ཡོད། ཕག་རྒན་གྱི་ཤ་ཡོད། མ་བྱོན་ན་ཁྱི་རྒན་སྒུག་ཡུན་རིང་ན་བཤང་བ་གྲང་ཐག་ཆད་ཟེར་བ་དེ་ཡོང་བ་ཟེར་བ་ཕུལ། དེར་ཁྲིམས་དཔོན་རྣམས་ཀྱིས་བལྟས་ནས་འབུལ་མ་ནུས་པར་ཞུ་ཡིག་བཤིག་ནས་ཕུལ་པ་ཀོང་པོ་དེ་སྔར་མ་བཅོས་པ་ཞིག་ཡོད་པ་ཡིན། ད་འགྱུར་འདུག་མི་འགྲོ་གསུངས། དངོས་དེ་ཀ་ཕུལ་བས་བཞད་ཅིང་ཞལ་བཞེས་མཛད་ཀླུང་ཤོད་ནས་ཉང་ཁ་ཕྱོགས་སུ་ཕེབས། བྲག་དཀར་ལྷ་ཆུ་ཞེས་བྱ་བའི་རི་རྡོ་རྗེ་ཕག་མོའི་སྐུ་རང་བྱུང་དུུ་གསལ་བ་གསང་བ་ཆོས་འབྱུང་གི་རྣམ་པའི་ནང་དུ་རྩ་གསུམ་གསལ་ཞིང་བདུད་རྩིའི་ཆུ་ཉིན་རེ་ལ་དུས་གསུམ་དུ་འབབ་པ། དབུ་མའི་ནང་དུ་གྱེན་དུ་ཕྱིན་པ་ན་ལྟེ་བ་སྤྲུལ་འཁོར་སོགས་འཁོར་ལོ་སོ་སོ་ལ་ལྷ་མང་དུ་བཞུགས་པ། སྤྱི་བོ་ཚངས་བུག སྙན་སྤྱན་ཀྱི་ཕུག་དང་བཅས་པའི་གནས་སྒོ་ཕྱེ། དེར་ཞབས་རྗེས་ཞུས་པ་ན་ཡོད་དེ་འོང་བྲག་ལོགས་ལ་ལྟོས་དང་གསུངས་པ་བལྟས་པ་ན་བྲག་མིའི་ལག་གིས་མི་སླེབ་ཙམ་པའི་ངོས་འཇམ་པོར་ཞབས་རྗེས་གསལ་ཞིང་དོད་པར་མཐོང༌། འོན་ཀྱང་ད་དུང་བདག་རྣམས་ཀྱིས་མཐོང་པར་ཞབས་རྗེས་དགོས་ཞུས་པར། འོ་ན་འདི་ན་ཕར་ལ་ཡི་གེ་དྲུག་པ་འདུག་གསུངས་ཤིང་མ་ཎི་དབྱངས་གསུང་ཆུང་དུ་མཛད་བཞིན་པས་ཕྱག་མཛུབ་གཡས་པས་བྲག་ལ་མ་རེག་ཙམ་དུ་བྲི་བ་ལྟར་མཛད་པ་ན་བོད་ཡིག་གཟབ་མའི་ཡི་གེ་དྲུག་མ་འབུར་དོད་དུ་ཁྱུར་གྱིས་བྱུང༌།

གནས་དེར་སྒྲུབ་སྡེ་མཛད་བླ་མ་བསྐོས། དེར་སློབ་དཔོན་པདྨ་ལྷག་པར་དུ་གཟིགས། ནག་ཕུར་ཕེབས། དེར་ཚང་སར་བས་ཕུལ་བའི་ཆིབས་གྭ་པ་ཞིག་ཤིག་ཤི་བས་རིང་བསྲེལ་མང་དུ་བྱུང༌། ནགས་མདོའི་གསལ་སྒང་དུ་བྲག་ཕུག་ལ་ཕྱག་ནས་ཞུས་པས་བྲག་ལ་ནས་མང་དུ་ཐིམ་ཞིང་ཟུག །བྲག་གསུམ་དུ་ཕེབས། ཞོ་ཁར་འཕན་ཆེན་གཟིགས་ཚེ་འཇའ་དང་མེ་ཏོག་གི་ཆར་མཐའ་ཡས། ཅུང་ཟད་ཉམས་པ་ཕྱིས་གསོ་བར་མཛད། མི་ཉག་རྟོགས་ལྡན་སོགས་ཀྱིས་བཏབ་པའི་མདོ་ཆེན་དགོན་སོགས་ཞབས་ཀྱིས་བཅགས། བྲག་གསུམ་པ་སྤྱིས་བུ་ཁྲལ་མང་དུ་ཕུལ་སྟེ་ཞོ་ཁའི་ལྷ་ཁང་ལ་བརྟེན་ཆོས་སྡེ་རྒྱ་ཆེར་མཛད། ཀོང་པོར་རིམ་པར་ཕེབས། སོ་སོའི་ཇ་འདྲེན་སོགས་མཐའ་ཡས། གསའ་ཕུར་བཀའ་བརྒྱུད་ཀྱི་བླ་མ་མཐའ་དག་བྱོན་པར་གཟིགས། སེ་མོ་གཉན་ཁྲིར་གོའི་ཤྲི་རིན་པོ་ཆེའི་སྤྲུལ་སྐུ་དང༌། དྲུང་བཀྲ་ཤིས་དོན་གྲུབ་པས་གཙོས་བླ་དཔོན་རྒྱ་བདག་ཐམས་ཅད་ཀྱིས་མདུན་བསུ་བྱས། གྱད་ཐོ་སྐོར་གསུམ་ཀོང་སྨད་ཀར་སྲིད་སོགས་ཐམས་ཅད་འདུས་ཏེ་དགའ་ཆེས་པས་སོ་སོ་འཆམས་བྲོ་ལ་སོགས་པའི་གཟིགས་འབུལ་དང་མཆོད་སྤྲིན་མཐའ་ཡས། ཁྱད་པར་གཡུང་དྲུང་འཛིན་དུ་སྔོན་གྱི་རྒན་མོ་བློ་བདེའི་བུ་བརྒྱུད་ཡོན་བདག་འབྲོ་ལ་ཧུ་རེས་རྟ་བཟང་བརྒྱས་མགོ་དྲངས་བའི་འབུལ་ཆེན་དང༌། གཞན་དག་གིས་ཀྱང༌། རྟ་བཟང་ཉི་ཤུ་སུམ་ཅུ་སོགས་འབུལ་བ་ནི་མཐའ་ཡས། ལྐོག་ཕྲེང་དུ་སྒྲུབ་སྡེ་བཙུགས། རྩེ་ལྷ་སྒང་དུ་ཕེབས། དེར་ཆིབས་ཁྱུད་སྨུག་ཤིབ་འཇའ་གུར་གྱིས་མི་མཐོང་བ་ཙམ་དུ་བཏུམ། མེ་ཏོག་གི་ཆར་བུ་ཡུག་ལྟར་འཚུབས་རིང་བསྲེལ་མང་དུ་བྱུང༌། མཛོད་ནག་སོགས་གཟིགས་ལྷ་ཁང་གསར་བཞེངས་དུ་མ་མཛད། ༈¿¿དེར་རྒྱ་གར་རྡོ་རྗེ་གདན་གྱི་སེང་ཁྲིར་ཞབས་ཟུང་བཀོད་པ། འཕགས་པའི་ཡུལ་ཐམས་ཅད་ཀྱི་བསྟན་པའི་བདག་པོ་ཛམ་གླིང་ན་ཟླ་མེད་པའི་མཧཱ་པཎྜི་ཏ་ཆེན་པོ་དཔལ་ལྡན་ཡིད་ཀྱི་ཤིང་རྟ་ཞེས་བྱ་བའི་རྡོ་རྗེ་གདན་པ་ཆེན་པོ་དེས། རྒྱ་གར་གྱི་རྡོ་རྗེ་གདན་དང་མ་ག་དྷ་ལ་སོགས་པར་བསྟན་པ་སྤེལ་བར་ཕེབས་དགོས་པའི་སྤྱན་འདྲེན་གྱི་ཞུ་ཡིག་འདི་ལྟར་ཕུལ་སྟེ།

ཡཏྲ་ཤུ་བྷ་བྷཽ་མསྠཱ་ནེ་ས་ཀ་ལ་སུ་ག་ཏ་མ་ཏ་བྱོ་མ་མནྜ་ལཱ་ལཾ་ཀཱ་ར།། ཤ་ར་ད་མྲྀ་ཏ་དུ་ཙི་ས་ཀའ་ཁིམ་ལཀལ་དྷ་ཝ་ལི་ཏཱ་ཁིལ་དིགྨཎྜ་ལེཥུ།། ཞེས་སོགས་ཕུལ་བ་ཞ་ལུ་ལོ་ཙཱ་བ་ཆེན་པོ་དགེ་སློང་ཆོས་སྐྱོང་དཔལ་བཟང་པོ་དང༌། གློ་བོ་ལོ་ཙཱ་བ་དཔལ་ལྡན་གྲགས་པ་དང་བཅས་ཞབས་ཕྱིའི་ཁྲོད་དུ་བཞུགས་པས་དེ་བསྒྱུར་བ་ནི། གང་ཞིག་དགེ་བའི་སར་གནས་མཐའ་དག་བདེ་གཤེགས་ཀྱི།། རིང་ལུགས་ནམ་མཁའི་དཀྱིལ་འཁོར་གྱི་ནི་རྒྱན་གྱུར་པ།། སྟོན་ཀའི་ཟླ་ལྟར་རབ་མཛེས་མཐའ་དག་དྲི་མ་མེད།། ཆ་ཤས་དཀར་པོས་མ་ལུས་ཕྱོགས་ཀྱི་དཀྱིལ་འཁོར་དུ།། སྙན་གྲགས་འབྱོར་པ་གསལ་བའི་ག་བུར་གྱིས་གང་བ།། རབ་གསལ་མཚན་བཟང་རིན་ཆེན་དཔལ་ལྡན་བླ་མ་ནི།། ལམྦ་ཀརྨ་ཤོ་ཙེའི་ཞབས་ཀྱི་པདྨ་ལ།། བྱང་ཆུབ་ཆེན་པོའི་ཆར་གནས་དཔལ་ལྡན་ཨེ་རཎྜའི།། ཆུ་བོའི་དྲུང་གནས་མཁན་ཆེན་དཔལ་ལྡན་ཡིད་ཀྱི་ནི།། ཤིང་རྟས་ས་ལ་སྤྱི་བོས་བཏུད་དེ་ལན་བརྒྱར་འདུད།། དཔལ་ལྡན་ཁྱོད་ཀྱི་སྤྱོད་ཡུལ་འདི་ནི་རྒྱལ་བ་ཡི།། ཡོན་ཏན་གྱི་ནི་གཞིར་གྱུར་རྒྱ་ཆེན་མཚན་མངའ་བ།། སྐྱེ་བདུན་དངོས་པོར་ཤེས་པའི་ཡོན་ཏན་ཐོབ་པ་ཡིས།། བདག་ཅག་ལ་སོགས་བྱང་ཆུབ་ཆེན་པོའི་ཆར་གནས་པའི།། འཇིག་རྟེན་རྣམས་ནི་དགའ་བ་ཆེན་པོ་སྐྱེས་པར་གྱུར།། དྲི་མེད་སྤྱན་གྱིས་ངེས་པར་གཟིགས་ཤིག་ཐུགས་ཀྱིས་ཀྱང༌།། མཐའ་དག་རྣམ་པར་སེམས་ཤིག་ཚིག་ཀྱང་དབྱངས་ཀྱིས་སྒྲོགས།། གང་ཞིག་རྫོགས་པའི་སངས་རྒྱས་ཆོས་ལས་མཐའ་དག་དྲི་མ་མེད།། མཚན་མངའ་ཐུབ་དབང་ཡིན་སླད་དེ་ཕྱིར་ཁྱོད་ཀྱིས་ནི།། བལྟ་བར་འདོད་ཅིང་འདོད་པ་ཐམས་ཅད་རབ་སྐོང་བར།། བཞེད་པ་གང་ཡིན་དེ་ནི་རྣམ་པ་ཐམས་ཅད་དུ།། དེ་ཉིད་དཔལ་ཡོན་ཡིན་ཏེ་དེ་ཉིད་ནོར་ལྡན་ནོ།། དེ་ཉིད་ཚོགས་དང་ཡོན་ཏན་ལྡན་པའང་དེ་ཉིད་དོ།། གང་ཞིག་གཞན་དོན་བྱེད་པ་རང་དོན་རྒྱུ་གཅིག་སྙིང་པོ་མཆོག། དེ་ཕྱིར་དཔལ་ལྡན་གཞན་ཕན་རོ་གཅིག་ཀུན་མཁྱེན་གྱིས།། ཡོན་ཏན་རིན་ཆེན་རབ་ཏུ་གསལ་ཕྱིར་བརྩོན་བྱ་འོས།།

གཞན་དོན་བྱེད་པ་མེད་པར་བྱང་ཆུབ་ཡོད་མིན་ཞིང༌།། བྱང་ཆུབ་དོན་དུ་གཉེར་བ་མེད་དེ་གང་གི་ཕྱིར།། བཅོམ་ལྡན་སངས་རྒྱས་གཞན་དོན་ཉིད་ལས་རྫོགས་པ་ཡི།། བྱང་ཆུབ་གྱུར་པར་ཀུན་དུ་རྒྱལ་བ་རྣམས་ཀྱིས་གསུངས།། རྣམ་པ་གཞན་གྱི་ཚུལ་དང་རྒྱུ་ལ་གནས་པ་ཡིས།། བྱང་ཆུབ་མིན་ཞིང་ནམ་ཡང་ཀུན་མཁྱེན་ལྟ་ཅི་སྨོས།། ནག་པ་ཟླ་བའི་གཟའ་ལྷག་པ་ལ།། ཞེས་བྱང་ཆུབ་ཤིང་གི་ལོ་མ་མང་པོ་དང་བཅས་པ་དང༌། པཎྜི་ཏ་ཆེན་པོ་སྒྲ་གཅན་ཟིན་གཞོན་ནུ་ཞེས་བྱ་བ་སྔོན་གྱི་རྒྱན་དྲུག་ལ་དོ་བར་གྲགས་པ་དེས་ཀྱང་ཞུ་ཡིག་འདི་དང་མཚུངས་པ་ཚིག་དོན་ཕུན་སུམ་ཚོགས་པ་ཞིག་ཕུལ་བ་དང༌། མ་ག་དྷའི་རྒྱལ་པོས་ཀྱང་སྤྱན་འདྲེན་གྱི་ཞུ་ཡིག་བཅས་ཀྱི་རྒྱ་དཔེ་བོད་དཔེ་རྣམས་མཚུར་ཕུར་ཡོད་ཀྱང་འདིར་མ་འབྱོར། འདི་རྣམས་དང་གནས་ཆེན་པོ་བརྒྱད་ཀྱིས་རྡོ་སོགས་དང་དཔལ་གྱི་རིའི་བྱིན་རླབས་སོགས་ཛོ་གི་འཆི་མེད་མགོན་པོ་སོགས་ཀྱིས་ཕུལ། རྟེན་གྱི་ཡུལ་མཆོད་པར་བྱ་བ་ཉིད་དུ་བྱེད་པའི་ས་རྡོ་སོགས་དེ་དག་ལས་གནས་ཆེན་བརྒྱ་རྩ་བརྒྱད་ཀྱི་རྡོའི་རིལ་བུ་ཞེས་རིལ་བུ་སྐྱ་སོབ་ཆེ་བ་ཞིག་མཛད་དེ་དེང་སང་ཡང་རྒྱུན་ཡོད། དཔལ་གྱི་རིའི་གྲུབ་ཆེན་རྣམས་ལ་སྔོན་ཚོགས་འཁོར་དང་ཕྲིན་ཤོག་གནང་བ་ལ་ནི་དག་པའི་སྣང་བ་ཉིད་དུ་དངས་པའི་ཆུ་བོ་གཅིག་འདྲེས་སུ་མཛད་ཅིང༌། སླར་ཕྲག་ཡུལ་དུ་ཕེབས་ཏེ་དེ་དག་གི་ལན་གྱི་བཀའ་ཤོག་ལེགས་སྦྱར་དུ་མཛད་པ་དང༌། རྡོ་རྗེ་གདན་དུ་མཆོད་པ། སིངྒ་གླིང་པ་རྣམས་དགེ་བ་ལ་སྦྱོར་བའི་ཆབ་ཤོག་སོགས་གནང་སྟེ་བརྫངས། ཕྲག་གྲུམ་ཚལ་དུ་ཆོས་སྡེའི་གཞི་མཛད། དེར་གཟིམ་ཁང་ལ་མཚན་རེ་ཞིང་འཇའ་དཀར་པོ་ཟུག །སྤྱིར་ཉིན་མོ་སྐར་མ་མཐོང་བ་དང༌། མཚན་མོ་འཇའ་ཚོན་འབྱུང་བ་དང༌། ཞེས་མི་ཤིས་རྟགས་སུ་འཆད་པ་ཡོད་ཀྱང༌། སངས་རྒྱས་བྱང་སེམས་ཀྱི་མཛད་པའི་སྐབས་སུ་འདི་འདྲ་མ་ངེས་ཏེ། མིག་བཅུ་གཉིས་པ་སོགས་ལས་བྱིས་པ་སྐྱེས་མ་ཐག་སྨྲ་བ་དང་དགོད་པ་སོགས་དང་ཤིང་གི་གྲིབ་མ་སྔ་དྲོ་ཡོད་སར་ཕྱི་དྲོའང་མི་འཕོ་བ་དང་བུར་ཤིང་ལས་བུ་རམ་རང་བཞིན་གྱིས་འཛག་པ་སོགས་མི་ཤིས་པར་བཤད་མོད་ཀྱང༌།

སྟོན་པ་སྐུ་བལྟམས་མ་ཐག་བཞད་ཅིང་གསུང་ཆེན་པོ་བསྒྲག །ཕྱོགས་རེར་གོམ་པ་བདུན་རེ་འབོར་བ་དང༌། ཛམྦུའི་གྲིབ་མས་སྐུ་མ་བཏང་བ་དང༌། འཚང་རྒྱ་བ་ན་བུར་ཤིང་སོགས་ལས་བཅུད་རང་འཛག་པ་སོགས་ངོ་མཚར་དུ་གསུངས་པའི་ཕྱིར་རོ།། ཕྲག་མིའི་འཁྲུག་ཆེན་རྣམས་ཞི་བར་མཛད། ཙ་གོང་གནས་མདར་སྒྲུབ་སྡེ་མཛད། བ་ཡོར་ཞིང་སྐྱོང་གི་སྔགས་རྒྱུན་དང་རྟེན་གཏོར་དང་བསྐང་རྒྱུན་འཛུགས་པ། ཙཱ་རིའྀ་སར་མ་གནས་རྣམས་ལ་རི་སྲིད་ཀྱི་བཀའ་ཁྱབ་གནང༌། རྒྱ་ལ་རྩེ་སྡུམ་གྱི་རྩེ་བཅད་པ་ཡིན་ཟེར་བའི་རིའི་རྩ་བ་དང༌། སྤང་ཆུ་ལུང་དང༌། མེ་རག་གི་དགོན་པ་དང༌། རྒྱལ་གྲོང་དགོན་པ་སོགས་སོ་སོའི་ཁ་བདག་གི་ལྷ་མིས་ཕུལ་ཏེ་དགོན་པ་འདེབས་པར་ཞུས། ཁ་ཅིག་ཏུ་སྒྲུབ་སྡེ་དང༌། ཁ་ཅིག་ཏུ་སྦྱིན་གཏོང་གི་ཁང་པ་ཙམ་གྲུབ། རྟ་བར་ཆབ་ནག་རྒྱལ་ཁང་གི་ཕུར་དབེན་པ་མཛད་དུས་ཆུ་སྒྲ་ལས། དག་ཅིང་དྲི་མེད་སོགས་ཀྱི་མཆོད་དབྱངས་རྒྱུན་དུ་གསན། འཕན་ཆེན་མོ་གསོ་བའི་དབུ་ཚུགས། ཀོང་ལུང་རལ་གསུམ་ལ་ཆོས་རྒྱ་དཀར་པོ་སྔགས་སྲིང་སོགས་ཀྱི་བཅའ་བས་ཐམས་ཅད་ཕན་བདེར་མཛད། དེར་རྒྱ་གར་ཤར་ཕྱོགས་པའི་དགེ་སློང་ཤཱི་ལ་སཱ་ག་ར་ཞེས་པ་གཅིག་ཞལ་ལྟ་བ་ཁོ་ནའི་དོན་དུ་སླེབ། དད་པ་ཆེར་ཐོབ། པཎ་ཆེན་གཉིས་དང་རྒྱལ་པོ་ལ་ཆབ་ཤོག་གནང༌། འདི་དག་ལས་ངག་རྒྱུན་ཐོས་པ་ན། རྡོ་རྗེ་གདན་གྱི་མཁན་པོ་སྒྲ་གཅན་ཟིན་གཞོན་ནུ་དང་རྒྱ་གར་ཤར་ཕྱོགས་ཀྱི་པཎ་ཆེན་ཡིད་ཀྱི་ཤིང་རྟ་ཞེས་དང༌། ཕྱི་མ་འདི་རྟེན་དགེ་བསྙེན་དུ་བཞུགས་པར་ཐོས་ཤིང༌། དེ་བཞིན་བོད་འདིར་རྣམ་ཐར་མཁན་རབས་པར་མ་སོགས་ནའང་རྡོར་གདན་གྱི་མཁན་ཆེན་སྒྲ་གཅན་ཟིན་གཞོན་ནུ་ཞེས་སྣང་མོད་ཀྱང༌། རྡོ་རྗེ་གདན་པ་དེ་ནི་པཎ་ཆེན་ཡིད་ཀྱི་ཤིང་རྟ་ཉིད་དུ་ཞུ་ཡིག་གིས་གྲུབ་བོ།།

གླང་པོ་ཆེའི་ཚལ་དུ་གོང་གི་གསེར་ཡིག་པ་རྣམས་ཉེ་བར་སླེབ་པའི་སྔ་འགྲོས་བྱུང༌། བདེ་ཡང་ནས་དབུས་གཙང་མངའ་རིས་ཕྱིན་དུས་དུས་འཁྲུག་མི་ཡོང་བའི་གསེར་ཡིག་པ་གནང་སྟེ་རེ་ཤིག་བདེ། དམ་ཅན་མགར་ནག་གི་གནས་གྲི་ལྷ་རྩེ་རྣོན་གྱི་མདུན་དུ་ཕེབས། གྲི་པས་འབུལ་ཞབས་དང༌། རེ་ཁ་དགོན་དུ་དམ་ཅན་གྱི་རྟེན་གཏོར་དང་སྔགས་རྒྱུན་བཙུགས། རྟ་བར་ཕུག་གསེབ་ཏུ་ཟླ་གཉིས་དབེན་པ་མཛད། སྤོ་བོའི་ཕྱོགས་སུ་ཕེབས། བྲེ་མོ་ཆུ་མདོར་རྣམ་རྒྱལ་གླིང་གི་དགོན་པ་བཏབ་སྔོན་ཟམ་གླ་ཆེན་པོ་ཡོད་པ་བཅག་སྟེ་དགེ་ཟམ་དུ་མཛད། སྤོ་ཀོང་གི་འཁྲུག་རྩོད་གཞིལ། སྤོ་བོ་ཡེ་གོང་གི་མར་ཁུ་ཐང་དུ་དགོན་གནས་བཏབ། རྒྱ་ནག་གི་གསེར་ཡིག་པ་རྣམས་ཉེ་བར་སླེབ་པས་སླར་ཀོང་པོར་ཕེབས། ཁྱུང་ཐོ་ལ་རྩའི་ཤིང་ཚུལ་བ་དང་སྐྱོ་ཚུལ་བ་བླ་མ་གྲགས་རྒྱལ་གྱིས་བེར་སྟོད་དགོན་སོགས་ཡུལ་ཞིང་ཁང་པ་དང་བཅས་རང་རང་གི་བདོག་པ་ཇི་སྙེད་པ་ས་རྒྱ་གནམ་རྒྱ་དང་བཅས་པ་ཕུལ་སྟེ་ཞལ་བདག་དང་བསྐོ་འཇའ་གནང༌། རྣམ་ཐོས་ལུང་དུ་གོང་མ་སྔ་མ་གནམ་དུ་གཤེགས་པའི་སྨོན་ལམ་ཞུ་བ་དང༌། གོང་མ་ཁྲི་ཐོག་ཏུ་ཕེབས་པའི་བཀྲ་ཤིས་ཞུ་བར་གོང་གི་གསེར་ཡིག་པ་ཏའི་གོའི་ཤྲི་བཀྲ་ཤིས་བཟང་པོ་རིན་ཆེན། ཀྭན་ཏིང་གོའི་ཤྲི་བློ་གྲོས་བཟང་པོ་སོགས་སླེབ། གོང་མའི་ལུང་འབུལ་བ་རྒྱ་ཇ་ཕྱེད་དང་ཉིས་བརྒྱ། ཕྱི་ནང་གི་མཛོད་གོས་བརྒྱ། ཙན་དན་སྡོང་པོ་སུམ་ཅུ་རྩ་གྲངས། དངུལ་རྐྱན་ཆེན་པོ་གཉིས་སོགས་ཕོ་བྲང་ཕྱི་ནང་གི་བདོག་པའི་དངོས་རྫས་ཡོ་བྱད་བསམ་གྱིས་མི་ཁྱབ་པ་དང༌། ཡུམ་ཆེན་མོས་གསེར་འཕན་དྲུག །རྟེན་ཁེབས་ཁྱད་མཚར་ཅན་མང་ པོ་སོགས་དང༌། དོན་ཆོས་རྗེ། ཡང་ཆོས་རྗེ། སེ་ར་ཆོས་རྗེ་སོགས་ཕོ་བྲང་གི་ཆོས་རྗེ་རྣམས་དང༌། ཐའི་ཀྱན་ཝང་སོགས་ཕོ་བྲང་གི་མི་ཆེན་ཐམས་ཅད་ཀྱིས་སོ་སོ་ནས་ཞུ་ཡིག་དང༌། འབུལ་ཞབས་མཐའ་ཡས་པར་བྱུང༌། བསྔོ་བ་དང་སྨོན་ལམ་གྱིས་རྒྱས་འདེབས་མཛད། སྤོ་བོ་ནས་གློ་བུར་དུ་ཚུར་ཕེབས་པའི་དབང་གིས་ཕ་གིར་ཞབས་ཕྱི་རང་བློ་རྫོགས་པ་མ་ཟིན་སྙམ་ནས་ཐོག་ཁ་ནང་སོ།

།ཀ་ནམ་རྫོང་པ། གཡའ་དམན་པ་སོགས་སྤོ་བོ་གཞུང་དང་སྤོ་སྟོད་སྤྱིའི་མཇལ་མི་སོགས་ཁྲོམ་ཁྲི་ཕྲག་ལྷག་ཙམ་ཚོགས་ནས་སྤོ་རྟ་ལེགས་པ་མང་ཞིག་གི་གཙོས་འབུལ་ཞབས་མཐའ་ཀླས། གསའ་ཕུར་ཕེབས། བྲག་ཕྱི་བ་རྣམས་ཀྱིས་པེ་ཏེ་ཕྲེང་ཕུལ་ཏེ་ཆོས་སྡེ་བཏབ། རྒྱལ་མཚན་སྟེང་དུ་གཙུག་ལག་ཁང་གི་རྨང་བཞག །གསེར་ཡིག་པ་གོའི་ཤྲི་གཉིས་ལ་འདོད་ཆོས་གདམས་ངག་གནང་བས་ངེས་ཤེས་ཆེར་ཐོབ། རྩེ་ལྷ་སྒང་དུ་གསེར་ཡིག་པ་རྣམས་ལ་རྟེན་ཞལ་བསྟན་ཚེ་ངོ་མཚར་གྱི་ལྟས་མང་དུ་བྱུང༌། ཀར་དབོན་བཀྲ་ཤིས་དཔལ་འབྱོར་བ་ལ་བསྐོ་འཇའ་གནང་སྟེ་ཀརྨའི་སི་ཏུ་ལ་བསྐོས། སྤྱིར་རྒྱ་ནག་གི་ལས་ཀ་ལ་མི་དཔོན་ལྷ་དཔོན་གཉིས་ལས་རེ་རེ་ཞིང་མཆོག་དམན་གྱི་རྣམ་གྲངས་མི་དབང་དེ་ཐམས་ཅད་རྒྱལ་པོ་ཉིད་མ་གཏོགས་གཞན་གྱིས་བསྐོས་མི་ཆོག་ཀྱང༌། རྗེ་དེ་བཞིན་གཤེགས་པ་བོད་ལ་ཡར་ཕེབས་དུས་ཏའི་མིང་རྒྱལ་པོས་རྒྱ་བོད་ཐག་རིང་བས་འཕྲལ་དུ་ཞུ་བས་སླེབ་མི་ཐུབ། ཆོས་རྗེ་རིན་པོ་ཆེ་ཉིད་ལ་མགོན་སྐྱབས་ཞུས་པའི་རིགས་ལ་ལྷ་དཔོན་མི་དཔོན་གང་གིའང་ལས་ཀ་དོན་ལ་ཞུ་མ་དགོས་པར་ཆོས་རྗེ་རིན་པོ་ཆེ་ཉིད་ཀྱིས་གནང་བ་ཞུ། ལས་ཀའི་རྒྱབ་གནོན་ངེད་ཀྱིས་བྱེད་ཞུས་ཏེ་དེ་ཕྱིན་གོའི་ཤྲི་དང་སི་ཏུ་ལ་སོགས་གནང་བ་ཡིན་ཞིང༌། སི་ཏུ་ནི་ཧོར་དུས་ཀྱི་ལས་ཀའི་མིང་ཕྱིས་འཇགས་པ་ཡིན། གོང་དུ་ཡང་གོང་མ་ཁྲི་ཐོག་ཏུ་ཕེབས་པ་ལ་རྣམ་ཀུན་དགེ་བའི་ཤིས་བརྗོད་ཀྱི་ཚིགས་སུ་བཅད་པའི་ཕྲེང་བ་དང༌། རྒྱ་ཡུལ་གྱི་དགོན། ལིང་གུ་སིའི་སྡེ། ཏས་ཏུ་ཀར་སྡེ། རི་བོ་རྩེ་ལྔའི་སྡེ། འཇམ་དབྱངས་སྤྲུལ་སྡེ། ཤིང་ཀུན་ཀར་སྡེ་སོགས་རྒྱལ་བསྟན་ལ་གུས་ཞབས་དགོས་ཚུལ། རྒྱལ་ཁམས་ལ་དགེ་བཅུའི་ཁྲིམས་ཁྱབ་མཛད་དགོས་པའི་ཆབ་ཤོག་དང༌། རྒྱ་ཆེར་བཀའ་ཡང་བསྩལ་ཏེ་གསེར་ཡིག་པ་རྣམས་སླར་གོང་དུ་བརྫངས། སྨོན་ལམ་གྱི་ཆོ་ག་ཡན་ལག་ཉི་ཤུ་པ་མཛད་དེ་སངས་རྒྱས་ཀྱི་དུས་ཆེན་བཞི་དང་ཁྱད་པར་དུ་ཧོར་ཟླ་དང་པོའི་ཆོ་འཕྲུལ་ཆེན་པོའི་ཟླ་བའི་ཚེས་གཅིག་ནས་བཅོ་ལྔའི་བར་དུ་ཛམ་གླིང་ཙམ་ན་ཟླ་མ་མཆིས་པའི་རྟེན་ངོ་མཚར་ཅན་གཞལ་དུ་མེད་པ་རྣམས་ལས་ཅི་རིགས་པར་བཤམས།

རིན་པོ་ཆེ་ཨ་ལི་མིག །ཤེལ་སྤྱད་ཁ་དོག་སྣ་ཚོགས། གསེར་དམར་སྨུག་སེར་གསུམ། ཐ་མ་དངུལ་སྤྱད་དང་གུ་གུ་ཤན་གྱིས་བསྡུས་པའི་མཆོད་རྫས་བོད་ཡུལ་བ་ཚངས་པར་བསྙེམས་པ་རྣམས་ཀྱིས་ཀྱང་སྔོན་ཆད་ཐོས་པའི་ལམ་དུ་ཡང་མ་གྱུར་ན་མཐོང་བའི་ལམ་དུ་ལྟ་ག་ལ་ཞིག་པ་རྣམས་ཉིན་རེ་ཞིང་གོང་ནས་གོང་དུ་སྤེལ་ནས་བཤམས་པའི་སྤྱན་སྔར་རྗེ་ཉིད་ཀྱང་སྲབ་སྟན་ནས་གུས་ཕྱག་ལ་སོགས་མཛད་ཅིང་སྔ་དྲོ་སྨོན་ལམ་ཆེན་མོ་མཛད། ད་ལྟ་སྨོན་ལམ་ཆེན་མོའི་ནང་ན་བཞུགས་པའི་བསྔོ་བ་རྗེ་ཉིད་ཀྱི་ཞིང་ཡོངས་སྦྱོང་གི་སྨོན་ལམ་དུ་ཡོད་པ་འདི་དྲུང་ཁོ་ནས་ལྗགས་ཐོག་ནས་གསུངས། དེའི་རིང་སྒར་པ་མི་མང་ཐམས་ཅད་བསྔོ་བ་ཉན་ཞིང་ཞལ་ལྟ། ཕྱི་དྲོ་རྣམས་སངས་རྒྱས་ཀྱི་སྐྱེས་རབས་དུ་མ། རྒྱ་བོད་ཀྱི་གྲུབ་ཆེན་རྣམས་བྱོན་ཚུལ། འཁོར་ལོས་སྒྱུར་རྒྱལ། རྒྱ་བོད་ཧོར་གསུམ་གྱི་རྒྱལ་པོ། བརྒྱ་བྱིན་ལ་སོགས་པ་ལྷའི་བཀོད་པ་དང་རྒྱལ་ཆེན་བཞི་ལ་སོགས་པའི་ཚུལ་གྱི་རྩེ་སྣ་མི་གཅིག་པ་སྣ་ཚོགས་པ་མཛད། དེའི་ཚེ་སངས་རྒྱས་བྱང་སེམས་དཔག་ཏུ་མེད་པ་མངོན་སུམ་མཆོད་ཡུལ་དུ་བཞུགས་པའི་ཞལ་གཟིགས་པ། མེ་ཏོག་གི་ཆར་རྒྱུན་དུ་འབབ་པ་སོགས་ངོ་མཚར་པའི་ལྟས་དཔག་ཏུ་མེད་པ་བྱུང༌། སྤྱིར་རྗེ་འདི་དུས་རྟག་ཏུ་ཞབས་རྡོ་རྗེའི་སྐྱིལ་ཀྲུང༌། ཕྱག་མཉམ་བཞག །སྤྱན་ལྟ་སྟངས་དང་མི་འབྲལ། འཇིག་རྟེན་གྱི་གཏམ་དྲི་མོལ་གསུམ་འབྲེལ་ཕན་མི་མཛད། ཆོས་ཀྱི་འབེལ་གཏམ་ཅུང་ཟད་རེ་མ་གཏོགས་གསུང་ཆེར་མི་འབྱོན། དུས་རྟག་ཏུ་ཏིང་ངེ་འཛིན་ཁོ་ན་ལས་མི་གཡོ། གཟིམ་སྒར་གར་ཕེབས་སུ་མཇལ་མི་ཐག་རིང་བ་མང་དུས་ཞག་གསུམ་རེ། ཕལ་ཆེར་ལྔའམ་བདུན་རེ་ལ་ཉིན་རེ་ཞལ་མཇལ། ཇ་གྲལ་ཕྱག་ལྕག་ཙམ་མ་གཏོགས་ཕལ་ཆེར་ཐུགས་དམ་དུ་ཐུན་གྱི་རྣལ་འབྱོར་ཆིག་དྲིལ་དུ་བཞུགས་པ་ལས། སྐྱོ་སངས་རི་གཟིགས་སོགས་ལ་མི་ཕེབས༌། དེའི་ཕྱིར་སྒར་པ་རྣམས་ཀྱིས་ཀྱང་ཞལ་མཇལ་བ་ཤིན་ཏུ་དཀའ་ཞིང་དཀོན་པའི་འདུ་ཤེས་མཐའ་ཡས་ཏེ་ཆོ་འཕྲུལ་རིང་སྔ་དྲོ་བཞིན་སྒར་པ་ཀུན་དང་ཕྱི་དྲོ་ཁྲོམ་ཐམས་ཅད་ཀྱིས་མཇལ་དུ་ཡོད་པས་དད་ཅན་རྣམས་ནི་ཞལ་མཇལ་ཁོ་ནའི་ཆེད་དུ་བསྙག

།སྐྱེ་བོ་ཙམ་པོ་བ་མཆོག་དམན་ཀུན་ཡང་སྒར་པ་ལོ་སར་ཟེར་ནས་ལྟད་མོ་ཡང་རབ་དང་ཉིང་རབ་ཏུ་བྱེད། ཕྱིས་དབུས་གཙང་ལྷ་ས་དང་མཁའ་རུ་སྟེང་སོགས་སུ་རྒྱ་ཟམ་འབའ་ཞིག་ལ་བྱས་པའི་གུར་ཆེན་གནམ་སྔོ་ལེབ་ཁང་པ་ཀ་བ་བརྒྱའི་ཚོད། ཡོལ་སྐོར། སྐར་ཕིབས། སྒོ་ཟུར་གྱི་ལྕོག་གཎྡྲིར། གསེར་བྱ་གསེར་འབྲུག་དང་བཅས་པ་ཕུབ་པར་བྱེས་ཆས་ཀྱི་མཆོད་ཤོམ་གཟབས་རྒྱས་མཛད། གནྡྷོ་ལའི་དབུ་ཐོག་ཏུ་ཏ་མིང་རྒྱལ་པོས་ཕུལ་བའི་མུ་ཏིག་ཆེ་བ་ཐེ་བོང་ཙམ་ནས་ཆུང་བ་སྲན་མ་ཙམ་གྱི་བར་གྱི་མུ་ཏིག་དཀར་དམར་སེར་སྔོ་སོགས་བསྒྲིགས་པའི་གདུགས་བཅུ་སུམ་བརྩེགས་པའི་བདུན་པ་ཡང་ཕོ་འདོམ་གཉིས་ཀྱིས་འཁོར་ཙམ་ལ་སོགས་པ་ཕུབ། དབུ་ཐོག་དང་སྐུ་རྒྱབ་ཏུ་མུ་ཏིག་གི་བླ་བྲེ་དང་ཡོལ་བ་མུ་ཏིག་གི་སྐུ་སྙེལ་དང་བཞུགས་འབོལ་སོགས་བཤམས། མུ་ཏིག་གི་འཕན་ཆེན་སོགས་མཆོད་རྫས་ཁྱད་པར་ཅན་རྣམས་བཤམས་པ་ན་དབུས་གཙང་རུ་བཞིའི་བདག་པོ་ས་སྐྱོང་དོན་ཡོད་རྡོ་རྗེ་སོགས་ཀྱང་ཧ་ལས་ཏེ་ལྷ་ཡུལ་དུ་མངོན་སུམ་སླེབ་པ་ལྟ་བུས་ངོ་མཚར་ཆེ་པས་དྲི་བའི་སྤོབས་པ་ཅུང་ཟད་ཙམ་ཡང་བྱར་མ་ནུས། སྨན་ཐང་འཇམ་དབྱངས་པ་སོགས་ཅི་འདི་རྨི་ལམ་མམ་མིག་འཕྲུལ་ཡིན་ནམ། ཡང་ན་རྣམ་སྲས་ཀྱི་ཁང་པར་སླེབ་བམ་ཅི་ཞིག་པའི་བསམ་མནོ་ཡང་ནན་གྱིས་འགུགས་དགོས་པ་བྱུང་སྐད། རྟེན་མཆོད་རྒྱས་པ་རྒྱ་ནག་གིས་བརྐོས་མའི་གནས་བཅུ་རྒྱས་པ་སོགས། མཆོག་རྣམས་མཛོད་ནག་ན་བཞུགས་པ་ཡིན་པས་སྒར་པ་ལ་ལྟོས་ཏེ་འདི་བྱེས་མཛོད་ཀྱི་རགས་བསྡུས་ཙམ་བཤམས་པར་ཟད་པ་ལའང་དེ་ལྟ་ན་གཞན་ལྟ་ཅི་སྨོས། སྒར་གྱི་རྟེན་མཆོད་ཕྱག་རྫས་མཐའ་དག་གི་བྱུང་བ་ཡིན་ལུགས་སོགས་ནི་རྗེ་ན་རིམ་ཉིད་ཀྱི་སོ་སོར་རྟོགས་པའི་ཡེ་ཤེས་ཀྱིས་མཁྱེན་གཟིགས་ཀྱི་སྒོ་ནས་བཀའ་བསྩལ་པ་མ་གཏོགས་རྟེན་སྒམ་གཅིག་གི་ཡང་ཚང་བ་སུ་ལ་ཡང་མ་འཚལ་ཏེ་གུའི་གུང་པ་རྣམས་ཀྱིས་ཀྱང་རགས་པ་ཙམ་ལས་མི་མཁྱེན་ཅིང༌། མདོར་ན་བོད་ལྗོངས་ཙམ་གྱི་མཁས་པའི་སྐྱེ་བོའི་དབང་ཤེས་ཀྱིས་ཡུལ་མཚོན་པའི་རྟོག་དཔྱོད་ཇི་བཞིན་མི་ནུས་པ་དེ་ཀ་རྗེས་དཔག་མ་ཡིན་པ་མངོན་སུམ་ཉིད་དུ་ངེས་པ་རྗེ་དཔའ་བོ་སོགས་ནས་གསུངས།

འོན་ཀྱང་སྔོན་རྗེ་བཞིན་གཤེགས་པ་སོགས་ཀྱི་དུས་ལ་ལྟོས་ན་ནི་ཆ་ཙམ་དུ་སྣང་སྟེ་མཆོད་བཤམ་ཆེན་མོ་མི་ཐེ་བ་གནྡྷོ་ལའི་སྐོར་ཁོ་ན་ལ་སྔོན་རྟེན་སྒམ་རྒྱབ་ཚད་མ་སུམ་ཅུ་སོ་གཉིས་ཡིན་འདུག་ཀྱང་དྲུང་གོང་མའི་དུས་བཅུ་དྲུག་ཙམ་དང་ཕྱིས་ནི་བདུན་བརྒྱད་ཙམ་དུ་སྣང་ངོ༌།། ཆོ་ག་ཡན་ལག་ཉི་ཤུ་པ་འདི་ནི་ཐོག་མར་གསའ་ཕུར་ལྷ་བབས་ཀྱི་དུས་ཟླ་བ་དགུ་པའི་བཅོ་ལྔ་ནས་བཙུགས། དེ་ཕྱིན་ས་གའི་བཅོ་ལྔ་དུས་ཆེན་གསུམ་འཛོམ་དང་ཆུ་སྟོད་ཀྱི་ཚེས་བཞི་ཆོས་འཁོར་གྱི་དུས་ཆེན་རྣམས་ལ་སྨོན་ལམ་ཁོ་ན་མཛད། ཆོ་འཕྲུལ་གྱི་ཟླ་ཕྱེད་ཀྱི་རིང་སྨོན་ལམ་དང་ལྷ་མིའི་འདོད་ཡོན་གྱི་བཀོད་པས་མཆོད་པ་བཅས་མཛད་ཚེ། དེ་ཐམས་ཅད་ལ་འཇའི་གུར་མེ་ཏོག་གི་ཆར། ཀོང་པོར་རྒོད་མི་འོང་ཡང་རྒོད་ཀྱིས་བསྐོར་བ་བྱེད་པ་ས་གཞིར་མེ་ཏོག་སྐྱེ་བ། ཆར་དྲི་ཞིམ་པོ་ཅུང་ཟད་འབབ་པ་སོགས་རེ་རེ་བཞིན་བགྲང་དུ་མེད་པའི་ངོ་མཚར་དཔག་མེད་བྱུང་བ་བྲིར་ལངས་པ་ལྟ་ག་ལ་ཞིག་གོ། སྤྱིར་ཡང་དྲུང་གར་བཞུགས་སུ་འཇའ་དང་མེ་ཏོག་གི་ཆར་རྟག་ཏུ་དང༌། གར་ཕེབས་ཀྱི་ནད་ཡམ་འཆང་སྐྱ་རྒྱལ། ལེགས་པའི་དཔལ་ཡོན་ཕུན་སུམ་ཚོགས་པས་ཀུན་ཏུ་ཁྱབ་ཅིང༌། ལུང་སྟོང་ཆེན་པོ་རྣམས་སུ་ཕེབས་ཀྱང་ཁྲོམ་ཁྲི་ཕྲག་ལས་མི་ཉུང་བ་རྟག་ཏུ་འདུ། ཉིན་མོ་མིས་བསྐོར་བ་བས་ཀྱང་མཚན་མོ་ལྷ་འདྲེས་བསྐོར་བ་སྐོར་ལམ་བྱང་ཕུལ་ཆེ་བར་ཞིབ་མོའི་བློ་ཅན་རྣམས་གླེང༌། ཁལ་མཛོ་གཟིམ་ཁྱི་གཟིམ་དྲེལ་སོགས་ཤི་བ་ཐམས་ཅད་ལ་འཇའ་འོད་དང་མེ་ཏོག་ཆར་རིང་བསྲེལ་འབྱུང༌། དེ་ལ་སོགས་པ་ངོ་མཚར་ཆེན་པོའི་ལོ་རྒྱུས་ཆེས་མང་བ་ཡོད་ཀྱང་སོ་སོར་བྲིར་མ་ལངས། སྒར་དཔོན་རྣམས་ཀྱང་ཚོང་མི་བྱེད་ཡོ་བྱད་མི་གསོག །ནང་བརྟག་རྒྱུད་གསུམ་མཁྱེན་པ། མཁའ་འགྲོ་རྒྱ་མཚོ་དང་རྡོར་དབྱིངས་སོགས་རབ་འབྱམས་རྒྱུད་སྡེའི་དཀྱིལ་འཁོར་ཆེ་ཆུང་ཐམས་ཅད་ཀྱི་གར་ཐིག་དབྱངས་ཀྱི་བར་ཆིག་རྐྱ་ཕེར་བ། གཙོ་བོར་བསྐྱེད་རྫོགས་ཀྱི་ཉམས་ལེན།

ཁྱད་པར་ཆོས་དྲུག་གི་ཐུགས་དམ་བཟང་བ་ཁོ་ན་བྱུང༌། ཕྱག་ཆེན་དང་གཅོད་སོགས་ཟབ་མོ་རྡོ་རྗེ་ཐེག་པའི་ཉམས་ལེན་ལས་དལ་འབྱོར་རྟེན་བཟང་དུ་བྱེད་དོ།། བུ་ཚ་འབྲིང་ཡན་ཆད་ཡིག་བཅུ། བཻ་རོ་ཙ་ནཱི། མགོན་པོ་དང༌། རྟ་མགྲིན་གྱི་སྔགས་ཐུང་སྟེ་རབ་ཀྱིས་དུང་ཕྱུར་བཞི་འབྲིང་གིས་གསུམ། ཐ་མས་ཀྱང་གང་རེད་དུང་ཕྱུར་གཅིག་མ་ཐེངས་ན་མི་གྲངས་སུ་མི་རྩི་གདན་ས་ཁག་སོགས་བླ་མ་རྣམ་པ། གོའི་ཤྲི་རྣམ་པ། དཔོན་ཆེན། དཔོན་ཆུང༌། དེ་འོག་རྣམས་ཁྲིམས་པ། ཁྲིམས་གཡོག་གཉིས་རྣམས་སྒར་པ་གྲལ་པ་དང༌། དེ་འོག་རྣམས་བུ་ཆ་རབ་འབྲིང་ཐ་གསུམ། དེ་རྣམས་ཤོག་དུ་མར་བགོ །ས་ནས་ཟླ་བ་གསུམ་རེ་ཙམ་གོའི་ཤྲི་རེས་ཁྲིམས་དཔོན་བྱས་ནས་ཁྲིམས་པ་སུམ་ཅུ་ཙམ་རེས་མོས་ཀྱིས་བསྐོ། ཡོལ་སྒོ་གདོང་གི་མ་ཚད་དུ་ཞོགས་པ་ནས་འཚོག །ཁྲིམས་རར་གོས་ལྷན་པ་ཅན་ལྷྭམ་ཀྲད་པ་ཕོག་པ་སོགས་མི་གོན། གཟན་རྐྱང་སོགས་མི་བྱེད། མི་ཆེན་གྱི་གྲལ་གྱི་ཚུལ་མ་གཏོགས་སྡོད་ལུགས་གང་བྱུང་དང་ལག་པ་འགྲམ་པ་ལ་བརྟེན་པ་སོགས་མྱ་ངན་གྱི་འདུག་སྟངས་མི་བྱེད། སྐད་ཆ་དྲི་བཤད་གཏམ་གླེང་བ་ཐམས་ཅད་ལ་ཡུལ་ཕྱོགས་དཔོན་རིས་སོགས་ཀྱི་ཕྱོགས་ཆར་འགྲོ་བ་མི་གླེང་བ་སོགས་མདོར་ན་ཁྲིམས་ཀྱི་བཅའ་བའི་ཕྱག་བྲིས་ལྟར་ཁྲིམས་དཔོན་དེ་རྣམས་ཀྱིས་ཀྱང༌། དགེ་བཅུའི་ཁྲིམས་གཙང་མས་འགྲོ་བ་འཕྲལ་ཡུན་དུ་ཕན་བདེ་འབའ་ཞིག་ལ་སྦྱོར་བ་སྟེ། ཇི་ལྟར་ཡུལ་གང་ཁྲིམས་གཉིས་སྲོལ།། གནས་དེར་ཀུན་ཏུ་བདེ་ལྡན་འགྱུར།། ཞེས་སོ།། དེང་དུས་ལྗོངས་འདིར་ཕྱི་མ་ཞལ་བཞེས་མི་མཛད་པའི་ཁྲིམས་གཟིགས་པ་རྣམས་ཚེ་འདིའི་ཞག་ཤས་ཀྱི་ཁས་དྲག་བཙན་ཕྱུག་གི་ལོངས་སྤྱོད་ནོར་རྫས་སོགས་ལ་བརྣག་པའི་ཕྱོགས་ལྷུང་བ་ལྟར་མི་རུང་བའི་ངན་གཡོའི་ཁྲིམས་རང་གཞན་ངན་འགྲོའི་འབབ་སྟེགས་སུ་གཞོལ་བའི་རྒྱུ་བསྒྲུབ་པ་འདིས་གནས་སྐབས་སུའང་མི་ཤིས་པ་མངོན་དུ་གྱུར་པ་འདི་ཀའོ།། བང་ཆེན་མཇལ་མི་སོགས་ཞུ་པ་ཅི་དགོས་འགྲོན་གཉེར་དཔོན་གཉིས་ཀྱི་ཁྲིམས་གྲར་གཏུགས།

དེས་གཟིམ་དཔོན་ཆེན་མོ་དང་གུའི་གུང་པ་ལ་ཞུ། རིམ་པར་སྙན་སྦྲོན། འགྲོན་པོ་སླེབ་པ་ཐམས་ཅད་ལ་ཐོག་མར་ཁྲིམས་རེས་སུ་ཡོད་རྣམས་ཀྱིས་གཞི་ལེན་བྱེད། དེ་ནས་རིམ་པས་ཆོས་རྗེ་ནང་སོ་དང༌། གུའི་གུང་པ་སོགས་ཀྱིས་དང་ལེན་མཛད། སྒར་སྟོན་ལ་ཤ་མི་འགྲིམ། སྒར་ནང་དུ་ཤ་དང་ཆང་མི་ཁྱེར། བུད་མེད་སྒར་དུ་མི་འཇོག །ཁྲིམས་རེས་བརྗེ་ཁར་འདིའི་རིང་ངེད་ཀྱིས་ཁྲིམས་ལས་འདས་རི་ཞེས་བྲང་དཔོན་གྱིས་མནའ་འཕུལ། དེའི་དབང་གིས་སྒར་པ་ཤིན་ཏུ་མང་རུང་ཕྱི་ནང་གང་དུའང་འཐབ་རྩོད་དང་གཡོ་ཁྲོམ་གྱི་སྦྱོར་བ་མེད་པར་ཐུགས་རྗེས་གདུལ་བའི་སྐྱེ་བོ་ཀུན་དད་པས་ཀུན་ནས་བླངས་པའི་རིང་ནས་ངང་ཚུལ་དགེ་བ་དེ་ལས་ཅུང་ཟད་ཀྱང་འདའ་བ་མེད་དོ།། ཚེ་རྒྱུན་ཁང༌། རྟ་མགྲིན་ཁང༌། རྣམ་འཇོམས་ཁང༌། དགོངས་འདུས་ཁང༌། མགོན་པོ་ཁང་སྟེ་སྐུ་རིམ་ཁང་ལྔ། ལས་སྣ་འཛིན་པའི་བྲང་ཁ་ཆེན་པོ་དྲུག་ཅུ་ལྷག་པ། དེ་རེ་རེ་ལ་དཔོན་ཆེ་ཆུང་དངོས་ལྔ་དྲུག་ལས་མི་ཉུང་བ་དང་ཁྲིམས་པ་བཅུ་སྐོར་ལས་མི་ཉུང་བ། སྤྱིར་ཁྲིམས་པ་བྱེས་འགྲོ་ཕལ་ཆེར་གཟིམ་གཡོག་ཁང་དུ་འཇོག་པས་དེར་ཁྲིམས་པ་བདུན་ཅུ་ལྷག་ཙམ་ལ་སོགས་པ་དྲུང་འཁོར་དངོས་དང་ཕོགས་ཡིག་གི་སྐབས་སུ་ཐབ་གསོས་ཀྱི་དཔོན་ཆེ་ཆུང་ཞེས་ཡི་གེར་བཏབ་ནས་དེའི་སྐལ་པ་བླངས་པས་མགྲོན་ཐེབས་བྱེད། དབུས་གཙང་ཐམས་ཅད་དུ་སྒར་གྱི་དཔོན་ཆུང་ལ་སྟན་སུམ་བརྩེགས་དང་པང་ཁེབས། དཔོན་ཆེན་ལ་སུམ་སྟན་མཉེ་འབོལ་དང་པང་ཅོག་བྱེད་པ་སོགས་འདུག །ཆིབས་རགས་ཀྱི་དུས་ཀྱང་རྐྱ་དར་དང་རོལ་མོ་བ་ལས་སྣེ་ཆེ་ཆུང་གི་རྒྱབ་ཆ་བ་སོགས་ཆིབས་རགས་ཀྱི་སྔ་འགྲོ་བ་རྣམས་དང་རྟ་དཀར་པོ་རེ་ལ་རྟེན་གནྡྷོ་ལ་བཀལ་བ་ལ་གསེར་ཐོག་ཕུབ་པ་ཆིབས་ཀྱི་མདུན་དང༌། ཆིབས་ཀྱི་རྒྱབ་ནས་གུའི་གུང་པ་སོགས་གོའི་ཤྲི་བླ་མ་དཔོན་ཆེན་སོགས་གོ་རིམ་ངེས་པ་ཅན་འབྱོན། སྐུའི་གཡས་གཡོན་དུ་བསིལ་གཡབ་ཉི་ཟླ་ཁ་སྦྱོར་ཁྱེར། ལས་འཛིན་པ་རྣམས་གཡོན་གནོན་གཙུག་ཞྭ།

གུའི་གུང་པ་སོགས་གོའི་ཤྲི་ལས་ཀ་ཅན་རྣམས་ལས་ཞྭ་ལས་གོས། བླ་མ་སྒ་ཤུབས་སྟན་དམར་ཐོབ་པ་རྣམས་དང་དཔོན་ཆེན་རྣམས་གོས་ཟླུམ་གཙུག་ཞྭ་སོགས་མི་ཆེན་ངེས་ཅན་ཁོ་ན་ཆིབས་རགས་སུའོ། །རྟ་ཆས་ངན་པ་གོས་ཆེན་ཧྲུལ་པོ་སོགས་མི་གྱོན། དེ་ལྟ་བུའི་ཆིབས་རགས་ཆེ་བ་བསྒྲིགས་སོ་འཚལ་ལ་ཡང་འཇའ་འོད་དང་མེ་ཏོག་གི་ཆར་ཕལ་ཆེར་བྱུང་ངོ༌།། སྤྱིར་དྲུང་སྐུ་ནས་ཕྲ་ཞིང་བླ་མ་རྣམ་གཉིས་ཀྱིས་གསུང་ཆོས་འབུལ་དུས་དབྱར་བཞུགས་དགུན་བཞུགས་གར་ཕོག་ཏུ་གཟིམ་སྤྱིལ་ཆུང་ངུ་རེར་སྐུ་མཚམས་ཁོ་ནར་ཕལ་ཆེར་བཞུགས་ཤིང་གསན་བསམ་སྒོམ་པ་མཛད། མི་ཆེན་གྱི་ཞལ་ངོ་དཔོན་པོ་ཕྱགས་ཕྱིར་འབྲེངས་པ་རྣམས་ལ་གོའི་ཤྲི་རིན་པོ་ཆེས་དབང་དང་རྒྱུད་བཤད་ལག་ལེན་རྣམས་གནང་བླ་མ་རིན་པོ་ཆེས་གཅོད་དང་ཕྱག་ཆེན་ཆོས་དྲུག་སོགས་བསྐྱེད་རྫོགས་ཀྱི་ཁྲིད་རིམ་མཛད། དབོན་པོ་རྣམས་ཀྱང་བཞུགས་སྟན་དང་བགོ་བ་དྲོས་ཙམ་མ་གཏོགས་ཡོ་བྱད་མི་འཚག །སྒར་འདེགས་པ་ན་གཟིམ་གུར་གྱི་ཡོལ་སྒོར་ཆེན་མོའི་གུང་ཐིག་ལ་རས་གཟན་བཏགས་ནས་རྒྱངས་པར་སྡོད། ཇ་ཚ་བཞེས་སོགས་ནང་སོ་ནས་གཏོང༌། ནམ་ཐེགས་ལ་ཆིབས་རྟ་དང་དྲེལ་སོགས་གང་ཐོབ་རིམ་པར་རྟ་མང་ཁང་པ་དང་དྲེལ་མང་ཁང་པ་ནས་གཏོང༌། དེ་ལ་སྒ་ཁང་ལས་རྟ་དང་དྲེའུ་སྒ་སྟན་བཏོད་ནས། ཁལ་བཅས་སོགས་བདེ་བླག་ཏུ་ཕྱགས་ཕྱི་བྱེད། ཚུལ་འདིས་ཐོས་བསམ་སྒོམ་པ་ཤིན་ཏུ་སྨར། དེ་དག་ལ་ཡོལ་བ་ནང་པར་གྲགས། ཕྱིས་དེ་ལྟ་བུ་མང་བ་ན་དེར་མ་ཤོང་བས་ཁྲ་གུར་ཆེན་མོ་ཞིག་ཏུ་བཞུགས་པ་རྣམས་ཁྲ་གུར་ནང་པར་གྲགས། དེ་གཉིས་ཀྱི་ནང་ནས་དགེ་སྦྱོར་མཐོ་བ་རྣམས་ཅོག་པུ་ལ་བརྟེན་སྟེ་དབེན་པར་བཞུགས་པ་མང་དུ་བྱུང་བ་ལ་དབོན་པོ་རི་བ་དང༌། དེ་ལས་ཀྱང་དབེན་པ་མཛད་པ་ལ་ཡང་རི་པར་གྲགས། ཕྱིས་ཡོལ་བ་ནང་པ་རྣམས་ཐོག་གཅིག་ཡོལ་སྒོར་གྱི་ཕྱིར་ཀ་གཉིས་མ་རེ་ལ་བཞུགས་སངས་རྒྱས་མཉན་པ་དང་ཟུར་མང་བྱ་བྲལ་བ་རྒྱ་སྟོན་བྱ་བྲལ་བ་སོགས་མང་པོ་རི་ཁྲོད་ལ་ཐེགས།

གཞན་ཕལ་ཆེར་ལས་འཛིན་བྲང་དཔོན་བསྐོས། ཡང་རི་བའི་རྒྱུན་སྒྲུབ་སྡེ་དགེ་སྦྱོར་སྨར་བ་ཞིག་བྱུང་བ་དབུ་མཛད་རེ་བསྒོས་ནས་ཉིན་བཞིན་གཟིམ་གུར་གྱི་ཕྱིར་ཡན་ལག་བདུན་པ་འབུལ། སྐུ་མཚམས་དངོས་མེད་དུས་ཞག་གསུམ་རེ་ལ་དམིགས་པ་རེ་ཞུ། དེ་ལྟ་བུའི་ཆོས་སྒར་ཆེན་པོའི་ཚུལ་སྲོལ་ཕྱོགས་ཙམ་སྟེ་སྨོན་ལམ་ཆེན་མོ་བཙུགས་པ་ལས་འཕྲོས་ནས་མཛད་པ་ཅུང་ཟད་གླེངས་པའོ། 

འོ་ཐང་སོགས་སུ་ཕེབས། ཀོང་ལུང་རལ་གསུམ་ལ་ཆོས་རྒྱ་དཀར་པོའི་ཞིབ་ཆ་མཛད། ཤམ་པོ་གནས་དགོན་སར་ལྷ་ཁང་གསར་བཞེངས་ལ་རབ་གནས་ལ་ཕེབས། ཟིང་པོར་ཡོན་བདག་དབང་ཕྱུག་གིས་སྤྱན་དྲངས་ཏེ་མཆོད་པ་ཆེར་བྱས་ཚེ་ཆར་པ་རོ་སྦྲང་རྩི་ལྟར་མངར་བ་ཞིག་བབས། ཉི་མ་སུམ་འགྱུར་གྱིས་རིང་སླར་འོ་ཤོད་དུ་ཕེབས། རྐྱལ་གོག་བཟང་པོ་སྤུན་ཚ་བོ་སྟེ་ཤ་བརྩོད་ཁྲི་མོན་དུ་ཚུད་པ་སྡུག་བསྔལ་བ་གསུམ་འདོན་པའི་དོན་ལ་ཟླ་བ་གཉིས་ཙམ་བཞུགས་ཏེ་གསུམ་ག་ཕན་བདེར་བཀོད། རེ་ཤོད་འཇིགས་སྐྱོབ་དགོན་དང་ལྷུན་གྲུབ་དགོན་སར་བཅས་སུ་དར་རྒྱས་མཛད། ཟིང་པོ་འབུམ་པ་སྒང་དུ་ཕེབས། འབྲུག་ལོའི་ལོ་སར་དང་སྨོན་ལམ་མཛད། ཕྱག་ནས་འཐོང་བ་གོང་དུ་འགྲོ་བའི་གསེར་ཡིག་པ་རྣམས་འཇམ་ལམ་དུ་ཞག་མལ་བསྡད་པར་མང་དུ་འཐོར་ཡོང་བ་ཕྱག་ནས་ཡིན་པར་ཤེས་ཏེ་བསྡུས། ཀོང་པོའི་ནས་རིགས་སུ་འདུག་པ་བཅས་ཤེས་ཏེ། ནས་ཕྱིས་གོང་མ་ལ་ཡང་ཕུལ་ཞིང་གཞན་ལ་བཀྱེ། རྩེ་ལྷ་སྒང་རྣམ་ཐོས་ཚལ་དུ་བཞུགས། གུས་ལྡན་ཆེན་པོ་བྱ་ཁྲི་དཔོན་དང༌། སྲས་གོའི་ཤྲི་ཆོས་ཀྱི་གྲགས་པ་སོགས་དཔོན་གཡོག་བཞི་བརྒྱ་ལྷག་པ་སུམ་རྩེན་གྱི་བཀོད་འབྱོར་ལྟ་བུས་ཞལ་མཇལ་དང་སྤྱན་འདྲེན་དུ་བྱོན། གསེར་སྲང་བརྒྱ་ཕྲག་ལྷག་པ་བྱེ་རུ་རྒྱལ་མོ་ལག་པ་ཁྲུ་ཚད་མ། ཤེལ་རྒྱན་གཟིམ་གུར་ཉི་མ་ལྷ་ཁང་ལ་སོགས་པ་གསུམ། རྟ་དྲེལ་གོས་དར་མང་པོ་སོགས་བཅས་ཕུལ། དེའི་ཚེ་ཁྲི་དཔོན་པ་དད་པའི་སྤྱན་ཆབ་དབྱར་ཆུ་ལྟར་བྲུབ་ཅིང་གདུང་ཤུགས་ཆེན་པོས་གསེར་ག་སོག་སྒོར་ལ་སོགས་པ་སྐུའི་རྒྱན་ཐམས་ཅད་ཀྱང་ཕུལ་ནས་དབུ་སྐྲའི་གཙུག་ཕུད་ཕྱག་ཏུ་ཕུལ་ཏེ་རྒྱལ་བའི་བསྟན་ལ་རབ་ཏུ་བྱུང་བར་གསོལ་བ་རྩེ་གཅིག་བཏབ་ཀྱང་སྐུ་འཁོར་རྣམས་ཀྱིས་ནན་གྱིས་ཞུས་པས། རྒྱལ་སྲིད་ཆོས་བཞིན་དུ་བསྐྱངས་ན་ལམ་གྱི་ཆོད་དང་གཞན་ཕན་ཆེ་བར་བཀས་གནང༌། ཕེབས་པར་ཡང་ཞལ་གྱིས་བཞེས། བསྙུན་གཞི་དྲག་པོ་གཅིག་འདུག་པ་ལས་ནད་ཞིག་ཡིན་པ་བཀའ་གནང་བས།

བཤགས་པ་དང་མོས་གུས་དྲག་ཏུ་མཛད་པས་བསྙུན་གཞི་དེ་རེ་ཞིག་སངས། མཛོད་ནག་ནས་གོས་བཟང་པོར་རྨ་བྱའི་མདོངས་བསྒྲིགས་པའི་ཡོལ་བ་སོགས་བཀྲམ། གནས་བཅུ་རྒྱ་ནག་མ་ཁྲི་རྒྱབ་སོགས་བཀོད་པ་མཐའ་ཡས་པ་ཅན་སོགས་རྟེན་མཇལ་མཛད། ཁྲི་དཔོན་པ་སྐུ་ལས་འབྲལ་མི་ཕོད་བཞིན་དུ་བཀའ་ལུང་གིས་ཕྱིར་ཐེགས། ཕྲག་ཏུ་ཕེབས་ཏེ་ཆོས་རྒྱའི་ཞིབ་ཆ་དང་ཚོང་རྒྱ་མཛད་ཀློ་ཡུལ་ནས་སྔོན་རང་བྱུང་རྗེ་སེང་གེར་ཆིབས་ནས་བྱོན་པའི་རྫུ་འཕྲུལ་གྱིས་བཏུལ་པ་ཀློ་གྲ་དཀར་གྱི་རྒྱལ་པོ་སོགས་མཇལ་དུ་སླེབ། བ་མེན་ལ་སོགས་པའི་འབུལ་བ་ཕུལ། སྲོག་སྡོམ་སོགས་དགེ་བ་མང་དུ་ཁས་བླངས། དེའི་དུས་ཙཱ་རི་པང་ཕུག་ཏུ་སྒྲུབ་པ་མངོན་ཤེས་ཅན་ཞིག་ཡོད་པ་ན་རེ། ན་ནིང་སྒར་པ་ཕེབས་ཟེར་བ་སྤྱན་འདྲེན་མ་སོང༌། ད་ལོ་དཔའ་བོ་མཁའ་འགྲོ་ཞིང་སྐྱོང་ཐམས་ཅད་སྤྱན་འདྲེན་ལ་སོང་བས་ཕེབས་པ་ཡོད་ཟེར་བ་ལ། བ་ཡོ་རི་དགོན་སོགས་ཀྱིས་ཀྱང་གདན་འདྲེན་པ་སུ་མེད་པས་མི་བདེན་ཟེར་རུང་གློ་བུར་དུ་བ་ཡོར་ཕེབས། རྨོ་ལོ་ཐང་རམ་གྱིས་འབུལ་ཞབས་དང༌། དེར་ཡང་ཀློ་མང་དུ་བྱུང་སྟེ་རང་ཡུལ་དུ་དར་བའི་རྩེད་སྣས་མཆོད། སྲོག་སྡོམ་དང་མ་ཎི་མང་དུ་ཁས་བླངས། ཙཱ་རིའི་གནས་སྐོར་བ་ལ་གནོད་པ་མི་བྱེད་པ་དང་རང་ཡུལ་དུ་འཁྲུག་པ་མི་བྱེད་པར་ཁས་བླངས། བཀྲ་ཤིས་ལྗོངས་སུ་ཕེབས་པ་ན་སྒོ་མོ་ལར་དཔའ་བོ་མཁའ་འགྲོའི་བསུ་བ་དང་རེ་མ་ལར་སེམས་ཉིད་ངལ་གསོ་དང་མཁའ་སྤྱོད་དཀར་མོ་གཟིགས་པ་ནས་བཟུང༌། ཉིད་ཀྱིས་ལུང་བསྟན་པའི་རི་ཨ་མ་ར་དྷཱུ་ཏིའི་ངོས་སུ་བདེ་མཆོག་སོགས་སྔགས་ཀྱི་ལྷ་ཚོགས་དཔག་མེད་གཟིགས་པའི་བར་གཟིགས་སྣང་མཐའ་ཡས་པ་ལམ་ཡིག་ཏུ་འཁོད་པ་ལྟར་དང་ཆུས་བྲག་ཏུ་མཁའ་འགྲོ་མའི་ཞབས་རྗེས་ཀྱི་གནས་སྒོ་ཕྱེ། གླང་གོང་བདེ་ཆེན་སྟེང་དུ་དགོན་པ་ཐོབ་གསུངས་ཏེ་ཕྱག་ནས་འཐོར། ཙཱ་རིར་སྒྲུབ་པ་བ་མང་དུ་བཞག་སྟེ་སྐྱེན་ནས་སྒྲུབ་རྒྱགས་ཀྱི་རྒྱུན་སྦྱར། སྐྱེན་པའི་འཁྲུག་རྩོད་རྣམས་ཞི་བར་མཛད་སྟེ་ཆོས་རྒྱ་དཀར་པོ་ལ་སྦྱར།

དེ་ནས་ཞྭ་དམར་པས་དགའ་ལྡན་མ་མོར་གཙུག་ལག་ཁང་སར་མ་ལྷ་ཆེན་དང་བཅས་བཞེངས་གྲུབ་པར་རབ་གནས་ལ་སྤྱན་དྲངས་གླང་ལ་ནས་བ་ཡོར་བརྒྱུད། ཕྲག་ཡུལ་དུ་རྒྱ་བྲག་པ་སོགས་ཀྱི་མཁོན་སྡུམ་མཛད། དགའ་ལྡན་མ་མོར་ཕེབས་ཏེ་རབ་གནས་ཤིན་ཏུ་ལེགས། ཞྭ་དམར་པ་གཙོར་གྱུར་ལྷ་སྡེ་མི་སྡེའི་ཁྲོམ་ཁྲི་ཕྲག་མང་པོར་ཆོས་ཀྱི་དགའ་སྟོན་རྒྱ་ཆེར་མཛད། རྩེ་ལྷ་སྒང་དུ་ལོ་སར་སྨོན་ལམ་མཛད། ལྷ་མོ་རང་བྱུང་མའི་བསྙེན་སྒྲུབ་ཐོག་མར་གྱི་ལིང་ཚལ་དུ་བཙུགས། ཕྱིས་གླང་ཁྲོད་ཚལ་དུ་བསྙེན་སྒྲུབ་ལས་སྦྱོར་མཛད། དེ་དག་གི་ཚེ་བཤུགས་གླུ་དང་ཐོག་ལྷུང་བའི་སྒྲ་ལྟ་བུ་ཉིན་མཚན་རྟག་པར་གྲག །གཏོར་ལེན་འཇིགས་སུ་རུང་བ་མངོན་སུམ་མཐོང༌། སྙིང་གི་ཚལ་པ་གཅིག་ཁྲག་ཐུན་དུ་དངོས་སུ་སླེབ་པ་སོགས་རྟགས་དང་ཆོ་འཕྲུལ་བགྲང་གིས་མི་ལངས་ཏེ་རགས་པ་རྣམ་ཐར་གཞུང་དུ་གསལ། ཁྱད་པར་ཉང་ཁ་ཕྱོགས་ནས་རླུང་འཚུབ་དམར་ནག་སྔོ་དཀར་པོ་སོགས་ཁ་དོག་སྣ་ཚོགས་པ་གཡས་དང་གཡོན་འཁྱིལ་དུ་མར་ཡོད་པའི་བྲེང་མ་ཆད་པའི་དཀྱིལ་ནས་ཐོག་འཕངས་ཏེ་ཉང་ཁའི་ཤིང་སྡོང་དུ་མ་བཅག་པ་དང་འུར་སྒྲ་ས་གཡོ་བ་ཙམ་བྱུང་ཚེ། ལྷ་མོ་འཁོར་བཅས་མངོན་སུམ་དུ་གཟིགས་པ་ལ། བསྐལ་པ་མང་པོར་སོགས་ཀྱི་བསྟོད་བསྐུལ་མཛད། རྣམ་ཐོས་རིར་བཞུགས་ཚེ་སྤོ་རྔོད་སྙེ་གསུམ། མདོ་སྟོད་སྨད། དབུས་གཙང༌། བྱ་པ་རྣམས་སོ་སོ་ནས་སྤྱན་འདྲེན་མི་ཆེ་དགུ་མང་དུ་སླེབ། བླ་མ་ཀཿཐོག་པར་སྤོ་བོར་ངེད་རང་གི་ཆོས་ཁྲིའི་རྒྱབ་ཏུ་སྔར་ཕྱག་ལྕག་བཙུགས་པ་སྐྱེས་པའི་ཤིང་སྡོང་རྩ་བ་གཅིག་ལ་འབྲས་བུ་མི་གཅིག་པ་གསུམ་སྨིན་པ་གཅིག་ཡོད་ཅེས་བཀའ་སྩལ་བ་ཇི་ལྟ་བར་རྙེད། གསའ་ཕུར་ཕེབས་བྲག་ཕྱི་པའི་ནང་རྒྱ་ཞི་བ་ཚག་མཛད། རྣམ་ཐོས་རིར་ཕེབས། འཇང་ས་ཐམ་རྒྱལ་པོས་ཞུ་ཡིག་འབུལ་ཆེན་བཅས་སྤྱན་འདྲེན་པར་སླེབ། སྤོ་བོས་སྤྱན་དྲང་ཀླུ་ནང་དུ་ཕེབས། དེར་ལྷོ་རོང་ནང་སོ་དཔོན་གཡོག་རྣམས་ཀྱིས་གདན་འདྲེན་དང་ལྡེམ་རྟ་མང་པོ་སོགས་འབུལ་ཆེན་བྱས།

བྲེ་མོ་ཆུ་མདོར་སྤོ་བོ་མ་ཆེ་ཆུང་རྣམས་ཀྱིས་ཆིབས་བརྒྱ་ཕྲག་ལ་སོགས་འབུལ་ནོད་མཐའ་ཡས། ཟར་བེ་བ་རྣམས་ཀྱིས་ས་ཆ་དབང་རིས་ཕུལ་ཞིང་རྣམ་རྒྱལ་གླིང་དུ་བླ་མ་འོད་ཟེར་རྒྱལ་མཚན་བསྐོས། སླར་ཀོང་པོར་ཕེབས། བློ་བདེའི་བུ་བརྒྱུད་སོགས་ཀྱིས་འབུལ་ཞབས་མཐའ་ཡས། སྤོ་བོ་ཡེ་གོང་དང་མར་ཁུ་ཐང་དུ་མཁར་ལས་ཟིན་ནས་ཁྲོམ་བསགས། དུས་བསྒྲིགས་ནས་ཕྱག་ནས་གནང་བ་ཁྲོམ་ཐམས་ཅད་ལ་ཆར་ལྟར་བབ་པ་བྱུང༌། རྔོད་དང་ལྷོ་རྒྱ་སྟོན་པའི་འབུལ་ཆེན་སྟོང་དངུལ་ལྷག་དང་མཛོ་སུམ་བརྒྱ་སོགས་སླེབ། རྒྱ་སྟོན་པའི་བདེ་སྟེང་དགོན་དུ་རྡོ་རྗེ་འཆང་གི་སྐུ་སར་བཞེངས་དང་རྔོད་དུ་ཤཱཀྱ་བའི་དགོན་དང་གཉིས་སུ་ཀོང་པོ་ནས་ཕྱག་ནས་ཞུས་པ་དེ་དག་ལ་དངོས་སུ་སླེབ། སླར་ཡང་སྤོ་བོ་ཐོག་ཁ་ནང་སོས་གཙོས་མཛད། ཁྲང་པ་ཚུན་གྱིས་རྟ་འབུལ་མང་པོ་སོགས་ཡང་བསྐྱར་དུ་ཕུལ། ལོ་ལོ་བཞིན་སྤོ་བོའི་ཀར་སྲིད་ཀྱི་སེར་འདུ་དང་ཆོས་ཁྲིམས་སྤོ་ཀོང་གི་ཆོས་སྲིད་གཅིག་ལ་གཅིག་ཕན་གྱི་བཀའ་གནང༌། བློ་བདེའི་བུ་བརྒྱུད་དང༌། འབྲོ་ལ་ཧུ་རེ་གཉིས་ཀྱི་ཁང་པར་ཕྱག་ནས་ཕྱིན་ཞིང་འབྲོ་ལ་ཧུ་རེས་ཀ་བ་ལ་ཕྱག་ནས་ཕྱེད་ཟུག་ཙམ་པ་མང་དུ་བྱུང༌། དེར་ཤར་མོན་གྱི་རྒྱལ་པོ་ཇོ་འབག་དཔོན་གཡོག་མང་པོས་མཇལ། འབུལ་བ་མཐའ་ཡས། ཁོ་རང་གཙུག་ཕུད་བྲེག་ཅིང་བསྟན་པ་ལ་འཇུག་པར་ཞུས། མཚོ་ཆེན་པོའི་ནང་ན་གླུའི་གྲོང་ཁྱེར་འབུམ་ཕྲག་མང་པོ་གནས་པའི་བདག་པོ་སྣུར་རྗེ་རྒྱལ་པོ་ལ་ཁྱོད་ཀྱི་དུང་དཀར་མགོ་དགུ་པ་དེ་བསྐུར་ཞེས་བཀའ་ཤོག་གནང་བས་དད་ཅིང་མངོན་པར་མཁྱེན་པར་གོ་སྟེ་དེ་སོགས་འབུལ་བ་མང་དུ་བསྐུར། རྒྱ་ལའི་ནགས་ལ་སེང་ལྡེང་སྡོང་པོ་ལྔ་གཙོ་འཁོར་གྱི་ཚུལ་དུ་ཡོད་པ་ཚོལ་བའི་བཀའ་གནང་བས་རྙེད་སྟེ་དབུས་མ་དེ་ལ་གསུང་ཆོས་དུས་ཀྱི་གནྜི་མཛད། རྩེ་ལྷ་སྒང་དུ་སྤྲེལ་ལོའི་ལོ་སར་མཛད། ཁྱད་པར་ཚེས་བརྒྱད་ལ་བྱམས་པ་དང༌། བཅོ་ལྔར་སྟོན་པ་འཁོར་བཅས་ལྷག་པར་གཟིགས།

མདོ་ཁམས་ཀར་ཟུར་སོགས་ཀྱིས་སྤྱན་འདྲེན་དང་ཇ་སིག་བརྒྱ་ལྷག་སོགས་འབུལ་བ་བརྒྱ་ཆེར་སླེབ། ༈¿¿སྔོན་གྱི་ལུང་བསྟན་དུ་མ་ཡོད་འདུག་པ་བཞིན་བཀྲ་ཤིས་ལྐོག་ཕྲེང་ནས་སློབ་དཔོན་པདྨས་སྦས་པའི་ཚེ་ཆུ་ཚེ་རིལ་སོགས་ཀྱི་གཏེར་འདོན་པར་གནང་སྟེ་ཐོན་ནས་གཏེར་ཚབ་ཀྱང་བཞག །དེའི་ཚེ་སློབ་དཔོན་པདྨ་མཁའ་འགྲོ་མ་བཞིས་བསྐོར་ནས་གདམས་པ་དང་ལུང་བསྟན་མང་དུ་གསུངས་དེ་མ་ཐག་དེ་དག་གི་ཐུགས་དམ་སྒྲུབ་པ་ལ་བཞུགས་པས་ཚེ་དཔག་མེད་ཀྱི་ལོངས་སྐུའི་ཞིང་དང་སྐུ་མཐའ་ཡས་པ་གཟིགས། དེར་བྱ་པ་ཆོས་མཛད་སོགས་དང་དབུས་གཙང་གི་སྤྱན་འདྲེན་མང་པོའི་ཞུ་ནན་ལྟར་ཞལ་གྱིས་བཞེས། དེ་ནས་སྤྲེལ་ལོ་ཟླ་བ་དགུ་པར་རྣམ་ཐོས་རི་བོ་ནས་སྒར་བཏེག །ཀོང་བཙུན་དེ་མོ་སོགས་ཀྱིས་སྐྱེལ་བར་གཟིགས། ཐམས་ཅད་ཀྱི་མཐུན་སྣང་དུ་ཡང་འཇའ་སྤྲིན་ལ་གཞི་བདག་གི་གཟུགས་དང༌། རྟ་དང་སེང་གེ་འབྲུག་ལ་ཞོན་པའི་དབྱིབས་མང་དུ་དྲུང་ཕེབས་ཕྱོགས་སུ་འགྲོ་བར་སྣང༌། ཀོང་པོའི་དད་ཅན་ཐམས་ཅད་ཀྱིས་ཡིད་སྐྱོ་བའི་རྣམ་འགྱུར་ཆེར་བྱེད། མི་རྒན་ཐམས་ཅད་ཀྱང་སྐྱོ་བའི་གླུ་མང་དུ་འཐེན་ཞིང་མྱུར་དུ་ཕེབས་པར་གསོལ་བ་འདེབས། ཕྲག་ཡུལ་དུ་ཕེབས། ཕྱི་ནང་ཞལ་བསྐོས་དང༌། གྲུམ་ཚལ་དུ་དྲི་མེད་སངས་རྒྱས་བསྐོས། ཟིང་པོ་ནས་ཆུ་བསྒྲལ། བ་ཡོ་ཙཱ་རི་བརྒྱུད། གླང་ལར་བྱ་པ་སོགས་ཀྱིས་མདུན་བསུ་དང༌། སྐྱེན་རྒྱལ་པོ་དང་ལྷོ་སྒོ་བས་མཆོད་ཅིང་སྒོ་གོང་འོག་གི་འཁྲུག་རྩོད་བསྡུམ་པའི་བཀའ་གནང༌། ཕྱིས་སྐྱ་སེས་ཕྲིན་ལས་འཕྲོ་མཛད་པས་ཞི། བྲ་བ་བརྒྱུད་རྣམས་དང༌། དྭགས་པོ་སྐུ་རབ་པ་སོགས་ལམ་གྱི་སྡེ་ཐམས་ཅད་ཀྱིས་འབུལ་ཞབས། བཀུར་སྟི་དཔག་མེད་བགྱིས་པ་སོགས་མཐོང་ཐོས་དོན་ལྡན་དུ་མཛད། དྭགས་ལྷ་སྒམ་པོའི་རི་ལ་གཟིགས་སྣང་མང་དུ་བྱུང་ཞིང་མཆོད་སྤྲིན་ཆེར་མཛད། ས་སྐྱོང་དོན་རྡོར་བ་སོགས་ཀྱི་བསུ་བ་དང་སྤྱན་འདྲེན་སླེབ། བྱར་སྤུངས་སུ་བྱ་ལོའི་ལོ་སར་མཛད།

སྤྱིར་ཞལ་གཟིགས་མང་བཞིན་ལ་ཁྱད་པར་མགོན་པོ་གཟིགས་སྣང་མང༌། རྔོ་མོན་པ་ཐང་དུ་མགོན་པོའི་ཞལ་འབག་སུམྦྷ་ནག་པོ་གཟིགས་པས་མགོན་པོ་དངོས་སུ་གཟིགས། གསེར་ཕྱེ་འབུམ་པ་དང་གྲུབ་ཐོབ་ཆེན་པོའི་ལུང་བསྟན་ལྷ་ཁང་སོགས་མཇལ་ཞིང་ཕྱག་ནས་མཛད། ཆོས་རྒྱལ་ལྷུན་པོར་གོའི་ཤྲི་སྐུ་མཆེད་ཀྱིས་ཟླ་བ་གསུམ་བཞིར་འབུལ་ཞབས་མཐའ་ཡས་པས་མཆོད། གཤེགས་བཞུགས་ཀྱི་དོན་དུ་བསྔོ་བས་རྒྱས་བཏབ། བླ་མ་དཔའ་བོས་ཀྱང་འདིར་མཇལ། གྲོ་བོ་ལུང་དུ་སྒྲུབ་སྡེ་འདེབས་པར་བཀའ་གནང་སྟེ་མངགས། ཡ་རྩེར་ཕེབས། ར་མོར་རྟེན་མཛོ་ཅིག་གི་ཞབས་རྗེས་བྱུང༌། ལྷུན་པོ་སྒང་དུ་འབུལ་ཞབས་མཐའ་ཡས་ཀྱིས་མཆོད། ཟ་ཧོར་གྱི་རྒྱལ་བརྒྱུད་སྟག་རྩེ་བས་སྤྱན་དྲངས། སྲོང་བཙན་དུ་སྔོན་གནས་དུ་མ་རྗེས་སུ་དྲན། སྨན་མཁར་སོགས་ནས་བརྒྱུད་ཡར་རྒྱབ་དཔོན་ཆེན་པས་འབུལ་ཞབས་རྒྱ་ཆེ་དོལ་མདའི་རི་རྩེར་རྗེ་མར་པའི་བཞུགས་ཁྲི་ཡོད་པ་གསོས། དེ་དང་ཞལ་སྤྲོད་མནའ་འོ་ལའི་རྩེར་དྲུང་ཉིད་ཀྱི་བཞུགས་ཁྲི་མཛད། རྒྱལ་ཁམས་ལ་ཕན་བདེའི་སྨོན་ལམ་རྒྱ་ཆེར་མཛད་པ་ན། རྗེ་མར་པ་ཡབ་སྲས་དང་མཚུར་དབང་གི་རྡོ་རྗེས་བཀྲ་ཤིས་མཛད་པར་གཟིགས། འདིའི་དུས་ས་སྐྱོང་དོན་རྡོར་བས་རྩོད་པས་གཞིས་ཀ་སྣེལ་པའི་ས་ཐོབ་པ་བདག་པོ་བྱེད་གཞན་དབུས་གཙང་སྤྱི་ལ་ཕག་གྲུའི་རྫོང་ཇིའི་ཚུལ་གྱིས་ལུང་རྒྱུག་ནས་ལོ་འགའ་ཟུང་སོང་བའི་སྐབས་ཡིན་པས་ཁོང་དཔོན་གཡོག་འཁོར་ལོས་སྒྱུར་རྒྱལ་ལྟ་བུའི་འབྱོར་པས་དེར་ཇ་འདྲེན་ལ་བྱོན་ཞིང་མདུན་བསུས། སྐྱེ་བོ་ཁྲི་གྲངས་ཚོགས་པས་ས་གཞི་ཁེབས་ཚེ་ནམ་མཁའ་དང་ས་གཞིར་ངོ་མཚར་གྱི་ལྟས་མཐའ་ཡས། འོ་རགས་སུ་ཇ་འདྲེན་འབུལ་ཆེན་དང་གཞི་ལེན་ཐོག་མ་བྱས། དེ་ནས་ལྷན་ཅིག་མཆོད་ཡོན་གསེར་ལྡན་གྱི་ཆུ་བོ་བརྒལ་སྟེ་ལུམ་པ་ཤེལ་གྲོང་སོགས་སུ་རིམ་པས་བཏེག །བཟང་གྲོང་དུ་སེར་འབྲས་དགེ་གསུམ་གྱིས་མདུན་བསུ་དང་ཇ་འདྲེན་སོགས་ཕུལ། དེ་ནས་རིམ་པས་ཆོས་འཁོར་ཆེན་པོ་དཔལ་གྱི་ལྷ་སར་ཕེབས་ཉིན་གླིང་སྟོད་སྨད་ཀྱི་ཆོས་རྗེ་གཉིས་དང་ཁྱད་པར་བོད་ཡུལ་གྱི་བཤད་གྲྭ་ཐམས་ཅད་ཀྱི་འབྱུང་གནས་དང་ཕྱི་མོ་གསང་ཕུ་ནེའུ་ཐོག་གི་དགེ་འདུན་དང་ཆོས་རྗེས་གཙོ་བྱས།

གུང་རུ་ཤེས་རབ་བཟང་སོགས་ན་ལེནྡྲའི་ཚོགས་པ། ཆོས་རྗེ་སྨོན་ལམ་པ་དང་མཁས་པ་ལེགས་ཆོས་པ་སོགས་ཀྱིས་གཙོས་པའི་སེར་འབྲས་དགེ་གསུམ། བདེ་སྐྱོར་ཟུལ་གསུམ་སོགས་ཤོད་ཆེན་སྐྱི་ལུང་གི་དགོན་སྡེ་ཆེ་ཆུང་གི་དགེ་འདུན་བཞུགས་སོ་འཚལ་རང་རང་གི་བླ་མ་རྣམས་ཀྱིས་དབུ་མཛད་སྟེ་ངུར་སྨྲིག་གི་རྒྱལ་མཚན་འཛིན་པ་ཁྲི་དང་སྟོང་ཕྲག་དུ་མར་ལོངས་བའི་སེང་སྦྲེང་གིས་མདུན་བསུས་ཤིང༌། དེའི་དུས་སུ་སངས་རྒྱས་བྱང་སེམས་དཔག་ཏུ་མེད་པའི་གཟིགས་སྣང་སོགས་མཐའ་ཡས་པ་བྱུང་བར་བཀའ་སྩལ། དེར་འདུས་པ་ཐམས་ཅད་ཀྱི་སྣང་ངོ་མཐུན་པར་དྲུང་ཉིད་ཡང་དག་པ་རྫོགས་པའི་སངས་རྒྱས་དངོས་ཀྱི་འདུ་ཤེས་སུ་ཤར་བ་དང༌། ཕྱི་རོལ་དུ་ཡང་ནམ་མཁའ་ལ་འཇའ་འོད་དང་མེ་ཏོག་གི་ཆར་ཁ་དོག་ལྔ་དང་ལྡན་པ་འབབ་པ་སོགས་ཡ་མཚན་ཆེ་བའི་ལྟས་བསམ་གྱིས་མི་ཁྱབ་པ་བྱུང༌། སྐྱ་སེར་གྱི་ཁྲོམ་ཐམས་ཅད་དད་པས་ཡིད་འགྱུར་སྐད། སོ་སོ་ནས་ཆོས་འབྲེལ་བསྙེན་བཀུར་ཞུས་བཞིན་ཆོས་དང༌། གཞན་ཡང་ཟང་ཟིང་གི་དངོས་པོ་ཅི་རིགས་པས་དགེ་འདུན་གྱི་སྡེ་མཐའ་དག་ལ་ཞབས་ཏོག་རྒྱ་ཆེར་དང་གཙུག་ལག་རྟེན་རྣམས་ལ་མཆོད་འབུལ་དང་ཁྱད་པར་ཇོ་བོ་རིན་པོ་ཆེ་མཆེད་ལ་གསེར་གསོས་དང་མཆོད་པའི་སྤྲིན་ཕུངས་མཐའ་ཀླས་པས་བསྟི་སྟང་མཛད། བསྟན་པའི་མཛད་པ་དུ་མ་ལུང་སྟོན་པར་གཟིགས། དེར་ཁྱི་ལོའི་ལོ་གསར་སྨོན་ལམ་མཛད། ཤར་ཁ་ནས་འདན་མ་གྲུབ་ཐོབ་སོགས་མདོ་ཁམས་གྱི་གྲྭ་རྒྱུན་རྣམས་ཀྱིས་ཇ་སིག་ཆེན་སྟོང་ཕྲག་གསེར་དངུལ་སོགས་འབུལ་ཆེན་སྐྱེ་བོ་ཐམས་ཅད་ཧ་ལས་པ་ཕུལ། གྲོ་བོ་ལུང་དུ་དཔའ་བོ་ཆོས་དབང་ལྷུན་གྲུབ་ཀྱིས་ཀྱང་གོང་དུ་བཀའ་སྩལ་བཞིན་སྒྲུབ་སྡེ་དང་གསས་མཁར་ཞིག་གསོ་སོགས་མཛད་ནས་འབུལ་ཞབས་བཅས་ཕྱག་ཏུ་ཕུལ་ཡང་ཁྱེད་ནས་སྐྱོང་དགོས་ཞེས་བཀའ་གནང༌། ཀོང་པོ་ནས་དྲུང་བཀྲ་ཤིས་དོན་གྲུབ་པས་དབུ་མཛད་ཀར་སྲིད་ཀྱི་བླ་དཔོན་མཐའ་དག་གི་འབུལ་ཆེན་དུ་མ་དང༌། ཇོ་བོ་ཆེན་པོར་མཆོད་པའི་རྔ་བོ་ཆེ་མཐའ་འདོམ་ཉི་ཤུ་རྩ་བཞི་པ་ཕུལ།

ཧ་ཅང་ཆེ་བས། རྔ་ཁྲི་ལ་འཕྲུལ་གྱིས་བསྐྱོན་ཚེ་རྔ་སྟེང་ནས་ཞོམ་ཞིང་སྐྱེ་བོ་སྟོང་ཕྲག་དུ་མས་འདྲེན་མ་ནུས། བཟོ་བོ་རྣམས་བརྟོལ་དང་བྲལ་བའི་ཚེ་དྲུང་ཉིད་ཀྱི་བཀའ་གནང་ལྟར་ཀརྨ་གྲྭ་ཚང་གི་དགེ་འདུན་ཕྱེད་དང་ཉིས་བརྒྱ་ཙམ་གྱིས། ཕྱོགས་བཅུ་རྒྱལ་བ་མའི་གསོལ་འདེབས་ལན་གསུམ་བྱས་ནས་འཕྲུལ་ཐག་འཐེན་པ་ཙམ་གྱིས་བྱ་འཕུར་བ་ལྟར་རྔ་ཁྲིའི་སྟེང་དུ་ལིང་གིས་སོང་ཞོམ་པ་དེ་ཡང་ཚེག་སྒྲ་ཆེན་པོ་དང་བཅས་ཏེ་རང་བྱུང་དུ་སོས་པ་དང་མཉམ་དུ་བརྡུང་བ་ལས། ལྷག་པའི་རྔ་སྒྲ་ཆེན་པོ་བྱུང་བས་ངོ་མཚར་བ་དང་གཞན་ཡང༌། ལྕགས་ཁྲ་ཆེན་མོ་དང༌། ལྕགས་ཀྱི་སྤོས་ཕོར་ཆེ་བ་བཞི། ར་མོ་ཆེར་ལྕགས་སྒོ་དྲྭ་མིག་བཟོ་ཁྱད་ཀྱིས་འཕགས་པ་ལྕགས་ཀྱི་སྤོས་ཕོར་ཆེ་བ་སོགས་མཆོད་རྫས་བསམ་གྱིས་མི་ཁྱབ་པ་དང༌། དྲུང་ཉིད་དུའང་མཆོད་སྤྲིན་མཐའ་ཀླས་པས་མཆོད་ཅིང༌། དེར་ཡང་འཇའ་སྤྲིན་ལ་མཆོད་ལྷའི་གཟུགས་སོགས་ངོ་མཚར་བའི་ལྟས་བགྲང་དུ་མེད་པ་བྱུང་དེ་རྣམས་བསྔོ་བ་རིན་པོ་ཆེས་རྒྱས་འདེབས་པར་མཛད། ཡང་དེར་ཁམས་ནས་རྒྱ་སྟོན་ཆོས་རྗེ་དཔོན་གཡོག་བཞི་བརྒྱ་ཙམ་མཇལ་བར་སླེབ་ཅིང༌། གསེར་ཀ་ཊོ་ར་གང་དང༌། ཇ་གོས་དར་གོ་ཁྲབ། མར་སོགས་དང༌། རྟ་མཛོ་ལྔ་བརྒྱ་སོགས་ཀྱི་འབུལ་བ་ཕུལ་ཞིང༌། ཞལ་མཇལ་གསུང་ཆོས་ཀྱིས་ཚིམ་པར་མཛད། ཡང་མཐའི་རྒྱལ་པོ་ཆེན་པོ་ལྗང་རྒྱལ་པོ་རྣམ་ཐོས་ཤེས་རབ་ཀྱི་ལུང་གིས་བསྔགས་པའི་འབུལ་སྐྱེལ་གཏོས་ཆེར་དང༌། ཇ་ལྗང་ནག་རལ་པར་གྲགས་པ་སོགས་ཀྱི་འབུལ་བ་བསམ་གྱིས་མི་ཁྱབ་པ་དང༌། གཞན་ཡང་འབྲི་སྟག་སྐྱིད་འཕན་དབུས་སྟོད་ཀྱི་སྡེ་བདག་སེར་སྐྱ་མི་དམངས་དང་བཅས་པས་འབུལ་ཞབས་རྒྱ་ཆེན་པོ་དང༌། དེ་ལྟར་ལྷ་ལྡན་གྱི་སྡེ་ཆེན་པོ་དེ་ཉིད་དུ། པཎྜི་ཏ་ཤཱཀྱ་མཆོག་ལྡན་དང༌། དཔལ་ཞ་ལུ་ལོ་ཙཱ་བ་དང༌། བྱམས་ཆེན་ཆོས་རྗེ་སོགས་མཁས་བཙུན་བཟང་གསུམ་གྲངས་ལས་འདས་པ་དང༌། རྒྱ་གར་རྒྱ་ནག ལྗང་བལ་པོ། ཁ་ཆེ། མངའ་རིས། གློ་བོ།

མདོ་ཁམས། དྭགས་ཀོང༌། ལྷོ་མོན། དབུས་གཙང༌། ཡར་འབྲོག བྱང་རིས་སོགས་མི་རིགས་མི་གཅིག་པའི་སྐྱེ་བོ་མཆོད་དམན་བར་མར་བཅས་པ་རྣམས་ལ་དབང་པོའི་རིམ་པ་དང་འཚམས་པའི་ཆོས་ཀྱི་འཁོར་ལོ་གཞལ་དུ་མ་མཆིས་པར་བསྐོར་ཞིང་སྨིན་གྲོལ་གྱི་ལམ་དུ་བཀོད་ནས། གཙང་ཕྱོགས་ཀྱི་སྤྱན་འདྲེན་པའི་ངོར་རིམ་བཞིན་མཚུར་ཕུར་ཕེབས། མཚུར་ཕུའི་ཁྲི་ཐོག་པ་དང་རྒྱལ་བ་ཉིད་ཀྱི་ཕྲིན་ལས་ཀྱི་སྤྲུལ་པ་ངོ་ཁྲོ་རབ་འབྱམས་པ་དབང་ཕྱུག་དཔལ་ལ་སོགས་བླ་མ་སློབ་དཔོན་དགེ་འདུན་རྣམས་ཀྱི་སེར་སྦྲེང་དང་བཀྲ་ཤིས་ཁྲ་རིང་འཕྱར་བ་མཁའ་འགྲོ་རྒྱ་མཚོའི་གར་མཆོད་སོགས་བསུ་བའི་བྱེ་བྲག་བསམ་གྱིས་མི་ཁྱབ་པའི་བཀོད་པས་མདུན་བསུས་ཤིང་སྔར་གྱི་རྟེན་གསུམ་ལ་གཟིགས་རྟོག་ཕྱག་ནས་མཛད་ཚེ་ཡི་དམ་སངས་རྒྱས་བྱང་སེམས་སོགས་ཀྱི་གཟིགས་སྣང་བྱུང་བ་ནི་དཔག་ཏུ་མེད་དོ།།

དེ་ནས་གཞུ་དང་སྙེ་མོར་བྱོན། དེར་དེ་ཁོ་ན་ཉིད་ཀྱི་གཟིགས་པས། ཨེ་མ་ཧོ། ཤེས་བྱའི་དཀྱིལ་འཁོར་རབ་ཏུ་བཀྲ་བ་དུ་མའི་རི་མོ་འདི་ནི་སུ་ཡིས་བྲིས་སོ་ཀྱཻ། །ཞེས་སོགས་ཀྱི་རྡོ་རྗེའི་མགུར་བཞེངས། གཞུའི་གྲུ་བཞི་དགོན་དུ་ཕེབས། རྗེ་དུས་མཁྱེན་སྒྲུབ་ཕུག་ལ་ཕྱག་ནས་མཛད། སི་ཏུ་བཀྲ་ཤིས་གྲགས་པ་དཔལ་འབྱོར། སྤྲུལ་སྐུ་བཀྲ་ཤིས་དོན་གྲུབ་རྣམ་རྒྱལ། གོའི་ཤྲི་བཀྲ་དོན་སོགས་རྣམས་ལ། རྗེ་རང་བྱུང་བ་ནས་བརྒྱུད་པའི་རྡོར་ཕྲེང་བླ་མེད་ཁོ་ནར་བཀྲལ་བའི་དབང༌། སྒྲུབ་ཐབས་བརྒྱ་རྩ་དང༌། རྒྱ་མཚོའི་རྗེས་གནང༌། བ་རི་ལོ་ཙཱའི་རྗེས་གནང༌། མི་ཏྲ་བརྒྱ་རྩའི་དབང་རྣམས་གནང་ཞིང༌། གཞི་བྱེས་དགེ་འདུན་མང་པོའི་ཚོགས་པ་རྣམས་ལམ་མཆོག་ཕྱག་རྒྱ་ཆེན་པོའི་རྒྱ་གཞུང་གི་གླེགས་བམ་རྣམས་རྒྱལ་བ་ཉིད་ཀྱིས་ཕྱོགས་གཅིག་ཏུ་བསྒྲིགས་པའི་རྒྱ་གཞུང་ཆེན་མོའི་ལུང་དང༌། རྗེ་མཐོང་བ་དོན་ལྡན་པའི་བཀའ་འབུམ་གྱི་ལུང་དང༌། ཟབ་མོའི་རྫོགས་རིམ་ཕྱག་ཆེན་ཆོས་དྲུག་སོགས་ཁྲིད་ཀ་མང་པོ་གནང་ཞིང༌། དེར་རྒྱ་ནག་ཡུལ་ནས་གོང་མ་ཧུང་ཇི་རྒྱལ་པོའི་ལུང་གིས་བསྔགས་པའི། ཏའི་གོའི་ཤྲཱི་ཆོས་རྗེ་སྐྱབས། ཀྭན་ཏིང་གོའི་ཤྲི་རྫ་དགེ །གྱོག་ཡི་སངས་རྒྱས་བཟང་པོ་དུ་ཁང་བཟང་པོ་རྒྱལ་མཚན་རྣམས་ཀྱིས་ཐོག་དྲངས་རྒྱ་མི་ཁག་གསུམ་གྱིས་སླེབ། གོང་གི་ལུང་དང་འབུལ་བ་ཇ་སིག་བརྒྱ་ཕྲག་དྲུག་ཙམ་དང༌། གོས་ཆེན་གསེར་མའི་ན་བཟའ་མང་པོ་དང༌། གན་གོས་དང་གན་དར་ཡུག་གྲངས་ལས་འདས་པ། འཕན་ཆེ་ཆུང་དིང་ཕོན་གྱི་ཡོལ་བ་དང༌། གོས་ཏ་ཧུན་གསེར་མའི་ཡོལ་བ་བླ་བྲེས་ངོ་མཚར་ཅན་དུ་མ། ཆིབས་ཆས། དངུལ་གྱི་རྟི་རི་འཇིང་སྔོན་མ་ཆ། དཀར་རྩང་ཆ། གསེར་བྲིས་ཅན་ཆ། གུ་གུ་ཤེལ་གྱི་མཆོད་རྫས་དང༌། ཏི་རི་ཆ་སོགས་རིན་པོ་ཆེའི་བྱེ་བྲག་བསམ་གྱིས་མི་ཁྱབ་པ་དང༌། གན་སྤོས་དངོས་དུ་མ་ཙན་དན་དཀར་དམར་གྱི་སྡོང་པོ་སོགས་རྒྱ་ཟོག་རིགས་མི་གཅིག་པ་མང་དུ་ཕུལ། གོང་མ་ཆེན་པོ་སྐུ་ཚེ་བརྟན་པ་དང༌།

རྒྱལ་ཁམས་ཆེན་པོ་བདེ་བའི་སྨོན་ལམ་སོགས་མཛད། གཞན་ཡང་མདོ་ཁམས་ཀྱི་འབུལ་མཆོད་པ་མང་པོ་དང༌། ཕྱོགས་དེའི་ལྷ་སྡེ་མི་སྡེ་སོགས་ཀྱིས་མཆོད་སྤྲིན་རྒྱ་ཆེན་པོས་མཆོད་དེ། སྐྱེ་བོ་མང་པོ་དམ་པའི་ཆོས་ཀྱི་བདུད་རྩིས་ངོམ་པར་མཛད། སྨྱུག་ལར་མཁར་ལས་སོ་མ་བྱས་ནས་ཕྱག་ནས་ཞུས་པས། ག་དར་གྱིས་སྒོ་ཐམས་ཅད་སྡོམས་ལ་ཞོག་གསུངས་པ་ལྟར་བྱས་ནས་ནས་དཀར་ཀ་ཏོ་ར་གང་ཕུལ། དེ་ནས་གཞུ་སྙེའི་ལ་ཁ་ནས་ལན་འགའ་ཟུང་འཐོར་བ་མཛད། སྨྱུག་ལར་སྒོ་ཕྱེ་ནས་བལྟས་དུས་སྟེང་ཤོད་ཐམས་ཅད་དུ་ས་བོན་ལས་འཐུག་པ་ནས་དེ་ཉིད་ཀྱིས་སྐྱ་ཆག་གིས་གང་བ་དེ་རྣམས་བསྡུས་པས་སྔོན་ལས་ཆེས་མང་དུ་བྱུང་བ་ནས་ཁང་དུ་བཏབ་པས་ནས་འཕེལ་བའི་བཀའ་དྲིན་བསབ་ཕྱིར་དཔོན་ས་གསེར་ཁང་མ་ཡུམ་སྲས་ཀྱིས་ཀརྨ་གྲྭ་ཚང་ལ་རྟག་ཏུ་ཕོགས་འདེབས་པར་ཞུས་པ་ཡིན་ནོ།། དེ་ནས་རོང་ཆེན་བརྒྱུད། རྗེ་མར་པས་ལུང་བསྟན་པར་གྲགས་པའི་གཞིས་ཀ་རིན་སྤུངས་སུ་ཕེབས་པར་ཉེ་བ་ན་ས་སྐྱོང་དོན་རྡོར་རྣམ་སྲས་ཀྱི་འབྱོར་པ་ལྟ་བུའི་རྐྱ་རགས་ཆེས་མང་པོ་དང༌། བྱམས་ཆེན་ཆོས་ལུང་སོ་སོའི་མཁན་པོས་གཙོས་པའི་དགེ་འདུན། འཇམ་དབྱངས་ཀུན་དགའ་ཆོས་བཟང་ལ་སོགས་པའི་འབྲས་ཡུལ་རྫོང་དཀར་བ། པཎ་ཆེན་ཤཱཀྱ་མཆོག་ལྡན་ལ་སོགས་གསེར་མདོག་ཅན་པ། ཀོང་སྟོན་དབང་ཕྱུག་གྲུབ་པ་སོགས། རྟ་ནག་ཐུབ་བསྟན་རྣམ་རྒྱལ་གྱི་ཚོགས་པ་སོགས་མདོར་ན་ལ་སྟོད་མན། རོང་ངུར་སྨྲིག་ཡན་གྱི་དགོན་ཆེ་ཆུང་གི་རང་རང་གི་བླ་མས་གཙོ་བྱས་དགེ་འདུན་པ་ཐམས་ཅད་ཀྱིས་གནས་འདི་ལྟ་བུར་གུས་པས་རི་མོ་བྱེད་དུ་འོས་པར་ཐུགས་འདུན་གཅིག་ཏུ་མཐུན་པས་འདུས་ཏེ་ཁྲི་ཕྲག་གཉིས་གསུམ་དུ་ལོངས་ངེས་ཟེར་བའི་སེར་སྦྲེང་གིས་བསུ་བ་དང་གོས་སྐུ་ཆེན་མོ་བཤམས་པ་སོགས་བྱས་ཚེ། ལྷ་རྣམས་ཀྱིས་ཀྱང་དེར་ཅོ་འདྲི་བ་ལྟར། ནམ་མཁར་འཇའ་ཚོན་གྱི་བླ་བྲེས་དབྱིབས་སྣ་ཚོགས་པར་བྲེས་ཤིང༌། མེ་ཏོག་གི་ཆར་གྱིས་བར་སྣང་འགེངས་པར་བྱས་ཏེ་མིའི་མཆོད་པ་གྱི་ནར་བྱས་ཚེ་མཁས་པའི་སྐྱེ་བོའི་ཚོགས་ཐམས་ཅད་ཀྱང་མངོན་པའི་ང་རྒྱལ་ཞི་སྟེ་དད་པའི་སྤུ་ལོང་ཆེར་གཡོས།

ཆོས་སྡེ་སོ་སོའི་མཁན་སློབ་ཀྱིས་གཙོས་དགེ་འདུན་ཐམས་ཅད་ཀྱིས་མཆོད་དང་བསྙེན་བཀུར་ཞིང་ཆོས་འབྲེལ་དུ་མ་གསན། ཐམས་ཅད་ལ་ཆོས་དང་ཟང་ཟིང་གི་ཚོགས་ཀྱིས་ངོམས་པར་མཛད། ཁྱད་པར་ཕྱི་དུས་མཁས་པ་རྣམས་ཀྱི་ནང་ནས་ཉི་མའི་དཀྱིལ་འཁོར་ལྟར་གསལ་བ་པཎྜི་ཏ་ཆེན་པོ་ཤཱཀྱ་མཆོག་ལྡན་ནི་ངོ་མཚར་གྱི་མཛད་པ་ལ་ཐུགས་ཆེས་ཏེ། ཐེག་ཆེན་གྱི་ཡོངས་འཛིན་དམ་པའི་མཚན་ཉིད་ཡོངས་སུ་རྫོགས་པར་གཟིགས་པས་ཞབས་པད་ཡུན་དུ་བསྙེན་ཞིང༌། སླར་ཡང་བྱམས་ཆེན་ཆོས་རྗེ་སོགས་གཞི་བྱེས་ཀྱི་བླ་མ་དཔོན་སློབ་དགེ་འདུན་ཁྲི་ཕྲག་མང་པོ་ཚོགས་པ་རྣམས་ལ། མདོ་སྡེ་བསྐལ་བཟང༌། རྒྱ་ཆེ་རོལ་པ། བརྒྱད་སྟོང་པ། ཏིང་ངེ་འཛིན་རྒྱལ་པོ་འདུས་པ་རིན་པོ་ཆེའི་ཏོག་སོགས་མདོ་སྣ་མང་པོ་དང༌། བྱམས་ཆོས་སྡེ་ལྔ། དབུ་མའི་རིགས་ཚོགས་བསྟོད་ཚོགས་ཀྱི་ལུང་དང་ཁྲིད་ཁ་མང་དུ་གནང༌། བྱམས་ཆེན་དུ་འཇིག་རྟེན་གསུམ་སྒྲོན་དང་རིགས་གཞུང་རྒྱ་མཚོའི་བཤད་སྲོལ་འཛུགས་པ་དང༌། མེས་སྟོན་གྱི་དགོན་པ་ཆོས་རྫོང་དུ་གསང་འདུས་ཀྱི་སྒྲུབ་མཆོད་འཛུགས་པ་གནང༌། རྗེ་མི་ལའི་སྒྲུབ་གནས་ལ་ཕྱི་གངས། ཕུང་པོ་རི་བོ་ཆེ་ནུབ་ཆོས་ལུང་གི་ཡང་དགོན། སྟག་ཆོས་བྱང་ཆུབ་གླིང་སོགས་སུ་སྒྲུབ་སྡེ་མང་དུ་བཙུགས། གསེར་མདོག་པཎ་ཆེན་ཤཱཀྱ་མཆོག་ལྡན་དང༌། རྟ་ནག་ཆོས་རྗེ་དབང་ཕྱུག་གྲུབ་པ་འབྲས་ཡུལ་སྐྱེད་ཚལ་ཆོས་རྗེ་འཇམ་དབྱངས་པ། ཆོས་ལུང་མཁན་པོ། འབའ་ར་བ་བླ་མ་ནམ་མཁའ་རྒྱལ་མཚན་སོགས་གཙང་ཕྱོགས་ཀྱི་བླ་མ་དགེ་བའི་བཤེས་གཉེན་མཁས་བཙུན་བཟང་པོའི་ཡོན་ཏན་དུ་མས་མངོན་པར་མཐོ་བ་མང་པོས། མདོ་མང་ལ་སོགས་པའི་ལུང་དང་བཤད་པ་ཕལ་ཆེར། ཕྱག་ཆེན་ཆོས་དྲུག་སོགས་ཁྲིད་ཀ་མང་པོ། རྗེའི་རིགས་གཞུང་རྒྱ་མཚོ་དང་འཇིག་རྟེན་གསུམ་སྒྲོན་སོགས་གསན་ཞིང༌། འདི་སྐབས་པཎྜི་ཏ་ཆེན་པོ་ཤཱཀྱ་མཆོག་ལ། དྲུང་ཉིད་ནས་མཛད་པའི་ཚད་མའི་བསྟན་བཅོས་རིགས་གཞུང་རྒྱ་མཚོའི་དཔེ་སྩལ་ནས་དག་བྱེད་མཛོད་ཅེས་བཀའ་བསྒོ་གནང་བས།

པཎྜི་ཏ་ཆེན་པོ་ཡང་ཕར་ཚུར་ཟབ་ཆོས་གསན་བཞེས་ཀྱིས་ཐུགས་གཡེང་ཆེ་ཚེ། ཕྱགས་ཕྱིར་མཁས་པ་དོན་ཡོད་པ་བཞུགས་པར། ཕྱག་དཔེ་སྩལ་ནས་གང་གཞན་ལུགས་འདྲེས་པའམ་ཁྱད་ཐོན་གྱི་ཟུར་ཆ་གང་འདུག་ལ་ཤོག་གཟེར་ཐོབ་ཅེས་གནང་བ་ལྟར་མཛད་ནས་ཕུལ་བས། རིན་པོ་ཆེ་པཎ་ཆེན་པས་ཞོགས་པའི་ཡུན་ཙམ་གཟིགས་ཏེ་ཞག་འགའི་བར་དུ་རིགས་གཞུང་རྒྱ་མཚོ་ལས་བརྩམས་པའི་བཤད་པ་ཁོ་ནས་དུས་འདའ་བར་མཛད་རྗེས། སྔར་རྗེ་ཉིད་ཀྱི་བཀས་བསྐུལ་བའི་དབུ་ཚད་ཀྱི་ཆོས་འབྱུང་རྣམས་ཕྱག་ཏུ་བཞེས་ནས་འདུས་པའི་དབུས་དེར་རེ་རེ་ནས་དྲི་མོལ་གནང་བ་ལས་འཕྲོས་པའི་ཟབ་བཤད་འབའ་ཞིག་པས་ཟླ་བ་ཙམ་གྱི་ཡུན་འདའ་བར་མཛད། དྲུང་ཉིད་ནས་ཀྱང་ཐུན་མོང་མ་ཡིན་པའི་ཟབ་ཁྲིད་དུ་མ་ཚུར་གསན་སྟེ་ཐུགས་དམ་གྱི་སྤངས་རྟོགས་དུ་མ་འཁྲུངས་ཤིང༌། དེར་དྲུང་ནས་ཁོ་བོ་ཅག་དང་ཉིད་དག་གང་འདུལ་དུ་བཀོད་པ་ཐ་དད་པ་ལས་ཐུགས་རྒྱུད་གཅིག་པར་གསུངས་ཤིང་རྒྱུན་དུ་བཞུགས་ཁྲི་མཉམ་པར་ཞལ་རྒྱས་མཛད་པའི་ལོ་རྒྱུས་སོགས་ཀྱང་དོན་དུ་ངེས་པར་གདའ། དེ་ནས་དབུས་ཀྱི་བར་དུ་ཞབས་སྐྱེལ་མཛད། དེར་ཐེགས་ཀར་ཞབས་སྤྱི་བོར་བླངས་ཏེ་སྤྱན་ཆབ་མང་དུ་བསིལ་ཞིང་སྨོན་ལམ་ཡུན་རིང་དུ་མཛད་དེ་ཕྱིས་སྒར་ཆེན་ཐེགས་པའི་འོག་ཏུའང་ས་སྐྱོང་དོན་ཡོད་པ་ལ་ཁྱོད་ཀྱི་སྒོ་དྲུང་ན་གསེར་གྱི་ཕ་ཝང་ཆེན་པོ་ཞིག་བྱུང་འདུག་པ་ཁྱོད་ཀྱིས་ལེན་མ་ཤེས་པར་འདུག་ངས་དེ་ནས་དུམ་བུ་ཅུང་ཟད་ཅིག་ལོན་པ་ཤིན་ཏུ་ཕན་ཐོགས་པར་བྱུང༌། ཞེས་པཎ་ཆེན་པས་བཀྱོན་ཐབས་སུའང་གསུངས་སྐད། མོན་ནས་གཏེར་སྟོན་པདྨ་གླིང་པ་དང་ནུབ་མོན་གྱི་རྒྱལ་པོ་སོགས་མང་པོས་མཇལ། གཏེར་ཁ་ནས་གདན་དྲངས་པའི་དམ་རྫས། རྒྱལ་བ་ཉིད་ཀྱི་ལུང་བསྟན་གྱི་ཡི་གེ །མོན་ཟོག་བསམ་གྱིས་མི་ཁྱབ་པ། གཞན་ཡང་ཁ་ཆེ་གྲིབ་བསྟན་གྱི་རྒྱལ་པོ། བལ་པོ་ཁུ་སྤོམ་རྒྱལ་པོ། པུ་རང་གངས་ཀྱི་རྒྱལ་པོ། གུ་གེ་གཡའི་རྒྱལ་པོ། མང་ཡུལ་ཆབ་ཀྱི་རྒྱལ་པོ།

གློ་བོའི་རྒྱལ་པོ། ལ་སྟོད་ལྷོ་བྱང་གི་རྒྱལ་པོ། གཙང་སྟོད་ཀྱི་རྒྱལ་པོ་སེང་གེ་རྩེ་པ། རྒྱང་མཁར་རྩེ་བ་སོགས་ཀྱི་ཇ་འདྲེན་གསེར་ཡིག་པ་གཏོས་ཆེ་བ་སླེབ། སྐུ་གསུང་ཐུགས་རྟེན། གླང་པོ་ཆེའི་མཆེ་བ། བྱེརུ་རྒྱལ་མོ་ལག་པ། ཙན་དན་དཀར་དམར་ཀྱི་སྡོང་པོ། གསེར་དངུལ་དང་རིན་པོ་ཆེའི་བྱེ་བྲག་མང་པོ། གོས་དར་སོགས་དངོས་ཆས་མང་པོ་ཕུལ་ཞིང༌། མདོར་ན་མཐའི་རྒྱ་མཚོར་ཁད་ཉེ་བ་ཚུན་གྱི་ཡུལ་གྲུ་སོ་སོའི་སྟོབས་ཆེ་བ་རྣམས་དང༌། གཙང་ཕྱོགས་ཀྱི་བླ་དཔོན་ལྷ་སྡེ་མི་སྡེའི་ཁྲོམ་ཚོགས་བཅས་ཁྲི་ཕྲག་མང་པོས་རང་རང་ཡུལ་གྱི་ལོངས་སྤྱོད་དང་མཐུན་པའི་དངོས་བཤམས་མཆོད་སྤྲིན་དཔག་ཏུ་མེད་པས་མཆོད་ཅིང༌། གང་འདུལ་ཆོས་ཀྱི་བདུད་རྩིས་ངོམས་པར་མཛད་ནས་འགྲོ་བ་དེ་དག་ཐར་པའི་འབབ་སྟེགས་སུ་གཞོལ་བར་མཛད་དོ།། མཁའ་རུ་སྟེང་དུ་ཕག་ལོའི་ལོ་སར་མཛད། མཆོད་ཡོན་ལྷན་དུ་དབུས་ཕྱོགས་སུ་ཆིབས་བསྒྱུར་ལམ་ངུར་སྨྲིག་ནས་མཛད། དེར་ཕྱག་འཚལ་ཉེར་གཅིག་པའི་རྒྱུད་ཞལ་འདོན་དུ་མཛད་པས་ལུང་བསྟན་རྒྱ་ཆེར་ཐོབ་པ་བྱུང་ཞིང་བསྟོད་པ་ཡང་མཛད། དེར་སྒྲོལ་ཆོད་གི་སྒྲུབ་མཆོག་འཛུད་ས་པ་ཡང་མཛད། གཞན་ཡི་དམ་གྱི་ཞལ་གཟིགས་ཀྱང་འབྱམས་ཀླས། དེ་ནས་ཡར་འབྲོག་སྟོད་དུ་ཕེབས། ཡར་འབྲོག་སྣ་དཀར་རྩེ་པ་དང༌། སྟག་ལུང་པ། ཡར་འབྲོག་མངོན་དགའ་བ། དཔལ་སྡེ་བ་སོགས་ཀྱིས་དགོན་པ་འབུལ་བ་སོགས་སོ་སོའི་བླ་དཔོན་མཐའ་དག་གིས་ཇ་འདྲེན་འབུལ་ཞབས་སྟོབས་ཆེར་ཞུས་ཤིང༌། དེ་དག་ཀྱང་མཐོང་ཐོས་དོན་ལྡན་དུ་མཛད་ནས། གོམ་པ་ལ་བརྒྱུད་དེ་ཆུ་བོ་རིར་ཕེབས། ནང་སོ་དོན་རྡོར་བས། ལ་ཁ་ཤར་གྱི་དགོན་པ་ཕུལ། ཆུ་བོ་མ་ཧཱ་ལོ་ཧི་ཏ་བརྒལ། དེར་ཁ་རག་མན་སྐྱི་ཤོད་སྨད་ཡན་གྱི་དགོན་ཆེ་ཆུང་གི་དགེ་འདུན་མང་པོས་མདུན་བསུ་སེར་སྦྲེང་སོགས་བྱས། ལྷུན་པོ་རྩེར་བཀྲ་ཤིས་ཁྲ་རིང་འཕྱར་བ་སོགས་མཆོད་སྤྲིན་དུ་མས་མཆོད་ཅིང༌། མེ་ཏོག་གི་ཆར་དང་འཇའ་ཚོན་ཀྱི་དྲྭ་བས་གཡོགས་པའི་ངོ་མཚར་བཅས།

ཆུ་ཤུལ་བླར་ཐང་དུ་ཕེབས། ཐུབ་བསྟན་ལེགས་བཤད་གླིང་གི་དགེ་འདུན་རྣམས་ལ་ཕར་ཕྱིན་གྱི་ལྗགས་བཤད་སོགས་གནང་སྙུག་ལ་བ་སོགས་ལམ་གྱི་སྡེ་རྣམས་ཀྱིས་འབུལ་ཞབས་རྒྱ་ཆེན་དང༌། ལྗངས་པས་འབུལ་ཆེན་གྱིས་བསྙེན་བཀུར་བཅས་ཀརྨ་དགེ་འཕེལ་གྱི་དགོན་པར་ཕུལ། མཉེས་ཐང་དུ་ཕེབས། ཇོ་བོ་རྗེའི་སྐུ་འབུམ་དང་ཐུགས་དམ་གྱི་སྒྲོལ་དཀར་གསུང་འབྱོན་མ་སོགས་རྟེན་གསུམ་རྣམས་མཇལ་ཚེ། ཇོ་བོ་ཆེན་པོ་དཔལ་ལྡན་ཨ་ཏི་ཤ་ཞལ་གཟིགས་པ་སོགས་གཞན་ཡང་རབ་འབྱམས་ཞི་ཁྲོའི་ལྷ་ཚོགས་དཔག་མེད་གཟིགས་པར་གསུངས་ཤིང༌། སྤྱིར་དག་པ་ཡེ་ཤེས་ཆེན་པོའི་ཀློང་ཡངས་པོར། ལོངས་སྤྱོད་ལྷའི་འཁོར་ལོའི་རྣམ་པ་འགག་མེད་ཅིར་ཡང་རོལ་པ་དེ། བྱིས་བློའི་མཚན་མས་བརྟག་པའི་ཡུལ་མ་ཡིན་པའི་ཕྱིར། དེ་ལྟར་རེ་རེ་བཞིན་བགྲང་བྱའི་ཡུལ་དུ་བལྟ་བ་ནི་ཆེས་ཐ་ཤལ་དུ་ཟད་དེ་ཡི་གེར་བྲི་བ་ལྟ་ཅི་ཞིག དེས་ན་རྗེ་ཉིད་ཀྱི་རྣམ་ཐར་དུ་འཁོད་པ་ཕལ་ཆེར་ལས་ཀྱང་ཕྱིས་ནས་ཐོ་རེ་བ་ཙམ་ལས་བྲི་བར་མ་ལངས་སོ།། དེ་ནས་ཆོས་འཁོར་ལྷ་སར་ཕེབས། རྗེ་དེ་བཞིན་གཤེགས་པའི་ཐུགས་དམ་རྟེན་ཙན་དན་དཀར་པོའི་སྒྲོལ་དཀར་ཁྱེའུ་ལོ་བརྒྱད་ཀྱི་ཚད་ཙམ་པ་དང༌། རྗེ་མར་པའི་སྐུ་བྱ་ཁུར་མ་སི་ཐང་ཟླ་ཞལ་མ་སོགས་སྐུ་གསུང་ཐུགས་རྟེན་ཁྱད་པར་བ་ཁོ་ནས་གཙོས་པའི་འབུལ་ཆེན། ལྷ་ས་རྣམ་གཉིས། ཚལ་གུང་ཐང༌། བྱང་ཆུབ་གླིང་སྟེ་གཙུག་ལག་ཁང་ཆེན་པོ་གསུམ་དང༌། ཡེར་པ་གནས་ཆེན་སོགས་ཀྱིས་གཙོས་པའི་འབུལ་ཆེན་དང༌། གཞན་ཡང་སོ་སོའི་མཁན་སློབ་ཀྱིས་གཙོས་པའི་ཆོས་སྡེ་མཐའ་དག་ནས་ཀྱང་སྔར་བཞིན་ཞབས་པད་དམ་པར་བསྙེན་བཀུར་པའི་བསྟི་སྟང་དང་ཡོ་བྱད་ཕུན་སུམ་ཚོགས་པས་མཆོད་ཅིང༌། ཐམས་ཅད་ལ་ཆོས་དང་བདོག་པའི་དངོས་རྫས་ཅི་རིགས་པས་ཚིམ་པར་མཛད། ཇོ་བོ་ཆེན་པོ་མཆེད་ལ་ཡང་མཆོད་རྫས་དང་མཆོད་པའི་སྤྲིན་ཕུང་མཐའ་ཀླས་པར་མཛད་ཅིང༌། ལྷ་སའི་ཤར་དུ་ཐུབ་ཆེན་ཆོས་འཁོར་གྱི་སྡེའི་རྨང་བཏིང༌།

འདི་ལ་རྟེན་འབྲེལ་ཧ་ཅང་འགྲིག་ཆེ་བ་མ་བྱུང་བར་རྗེ་ཕྲིན་ལས་པ་གསུང་བཞིན་བསྟན་པའི་རྒྱུན་འབྲིང་ཙམ་ཞིག་བྱུང༌། དེར་ཆོས་རྗེ་མི་ཉག་པ་གཤེགས་ནས་ཀརྨ་ཕྲིན་ལས་པ་བསྐོས། ཐུབ་ཆེན་དུ་ནང་སོ་ལ་འདན་མ་ཁྲིམས་དཔོན། མཚན་ཉིད་ཀྱི་སློབ་དཔོན་ལ་དབུ་མཛད་བདེ་ལེགས་པ་དང༌། ཆོས་རྗེ་ལེགས་བཤད་པ། སྔགས་ཀྱི་སློབ་དཔོན་དཀོན་རྒྱམ་པ་དང༌། དྲུང་བློ་གྲོས་པ། ཡེར་པར་དྭགས་པོ་རབ་འབྱམས་རྣམས་བསྐོས། ཀོང་པོའི་གྲྭ་ཡོན་རྣམས་ཀྱིས་སྤྱན་དྲངས་ཏེ་ཕྱགས་བཏེགས། ཡར་རྒྱབ་དཔོན་ཆེན་པ་མཆོག་ཏུ་དད་པས་གུས་ཞབས་དང༌། སྣེའུ་གདོང་རྩེར་སྤྱན་དྲངས་ཏེ། ལྷ་གཟིགས་ངག་དབང་བཀྲ་ཤིས་གྲགས་པ་དགུང་ལོ་བཅུ་དྲུག་པས་མཇལ། ཕྱགས་ཕྱིར་མི་ཆེན་དུ་མ་དང་བཅས་པས་ལྔ་ལྡན་དང༌། དྭགས་པོའི་ཆོས་བཞི་སྦྱར་བའི་ཆོས་འབྲེལ་ཞུས་པ་ན། ཆེས་ངོ་མཚར་བ་ཞིག་གནང་བ་ལ། ཟླ་གཅིག་ཙམ་ན་མཁས་དབང་འབུམ་རམ་པ་རིན་ཆེན་ཆོས་དབང་གིས་ཟིན་བྲིས་མཛད་པ་ངོ་མཚར་ཆེ་བ་ཞིག་བཞུགས། རིམ་གྱིས་དྭགས་པོ་ནས་བརྒྱུད་པའི་ལམ་གྱི་སྡེ་རིས་སོ་སོ་དང་ཀོང་པོའི་ཡུལ་སོ་སོའི་འབུལ་ཞབས་ཀྱིས་མཆོད། ཐམས་ཅད་ཀྱི་རྒྱུད་ཐར་པའི་ས་བོན་ཅན་དུ་མཛད། རྩེ་ལྷ་སྒང་དུ་བྱི་བ་ལོའི་ལོ་གསར་དང་སྨོན་ལམ་མཛད། གོའི་ཤྲི་སྤྲུལ་སྐུ་ཁམས་སུ་ཐེགས་པར་དགོངས་པ་ཐོག་མར་བཀས་མ་གནང༌། ཕྱིས་ཐམས་ཅད་ཀྱིས་ངེད་དང་ཁྱད་མེད་པར་ཁུར་གསུངས་པའི་བཀའ་བཀོད་གནང་སྟེ་དོན་ཀྱི་རྒྱལ་ཚབ་ཏུ་བསྐོས། དེར་ལོ་གསུམ་དུ་མཚམས་དམ་པ་བར་ཆད་མེད་པ་ཅིག་གྲུབ་ན་སྐུ་ཚེ་མཐར་ཕྱིན་ཞིང་བསྟན་པ་ལ་ཕན་ཞེས་ལུང་བསྟན་ནས་རྣམ་ཐོས་ཀྱི་རི་བོ་ཉིད་དུ་གཟིམ་ཁང་བང་སྒྲོམ་ཞིག་མཛད་པར་ཐུགས་དམ་སྐུ་མཚམས་ལ་བཞུགས་ཏེ་སྔོན་བདག་ཅག་གི་སྟོན་པ་ཐུབ་པའི་དབང་པོ་ཉིད་གདུལ་བྱ་རྣམས་ལེགས་གསུང་འདོམས་པ་ཉན་དུ་མི་འདུན་པ་ན་དབྱར་ཟླ་གསུམ་ནང་དུ་ཡང་དག་འཇོག་ལ་བཞུགས་ཏེ། དེ་བཞིན་གཤེགས་པ་འཇུག་སྲེད་རྒྱལ་པོའི་ཞིང་དུ་སངས་རྒྱས་བགྲོ་བར་སྟོན་པ་ལྟར།

དེ་བཞིན་གཤེགས་པ་ཐམས་ཅད་དང་དམ་པའི་ཆོས་བགྲོ་བའི་ཕྲིན་ལས་ཟད་མི་ཤེས་པར་བསྟན་པ་ནི་གོར་མ་བཀུམ་མོ།། དེ་ལྟར་གངས་ཅན་འདིར་འཇིག་རྟེན་དབང་ཕྱུག་དཔལ་ཀརྨ་པ་ཆེན་པོ་རིམ་པར་བྱོན་པ་དེ་རྣམས་ཀྱི་ནང་ནས་འདི་ཉིད་ཀྱིས་ཡུལ་གངས་ཅན་གྱི་ལྗོངས་སུ་མ་ཟད་འཕགས་ཡུལ་དང་རྒྱ་ནག་སོགས་ཛམྦུའི་གླིང་འདིར་སངས་རྒྱས་ཀྱི་བསྟན་ལ་ཕྲིན་ལས་ཀྱི་སྒོ་བསམ་གྱིས་མི་ཁྱབ་པས་འགྲོ་བ་མང་པོ་སྨིན་གྲོལ་དུ་མཛད་ཅིང༌། མདོར་ན་འཛམ་གླིང་བྱེ་བ་ཕྲག་བརྒྱར། ཀརྨ་པ་བྱེ་བ་ཕྲག་བརྒྱས་གདུལ་བར་ལུང་གིས་གྲུབ་པ་དེ་ཁོ་ནའོ།། ཁྱད་པར་ཚད་མ་ཀུན་ལས་བཏུས་བཤད་གཞིར་མཛད་སྟེ་དེ་ལ་སྡེ་བདུན་མཁན་པོས་ཚད་མ་རྒྱས་པ་རྣམ་འགྲེལ། འབྲིང་རྣམ་ངེས། བསྡུས་པ་རིག་ཐིགས་གསུམ་དུ་ཇི་ལྟར་བཀྲལ་བ་དང༌། ཟུར་གྱི་དཀའ་གནས་རྣམས་གྱེས་པ་ཡན་ལག་གི་བསྟན་བཅོས་བཞིས་ཇི་ལྟར་བཀྲལ་བ་རྣམས་རྒྱས་འབྲིང་བསྡུས་པའི་གསེབ་ཚགས་སུ་བཤད་ཅིང༌། སྡེ་བདུན་ལ་ལྷ་ཤཱཀ་རྒྱན་སོགས་རྒྱ་འགྲེལ་དུ་ཇི་ལྟར་བཀྲལ་བ་ཐམས་ཅད་མདོར་བསྡུས་པས་བརྗོད་དེ་ཚད་མའི་ལེགས་བཤད་ཀྱི་ཆུ་བོ་ཀུན་འདུས་རིགས་པའི་གཞུང་ལུགས་ཀྱི་རྒྱ་མཚོ་ཞེས་བྱ་བ་བོད་གཞུང་གང་ལ་ཡང་མ་ལྟོས་པར་རང་སྟོབས་ཀྱིས་མཛད། མཁས་དབང་དྭགས་རམ་པས། འཇིག་རྟེན་གསུམ་སྒྲོན་འདི་ལ་ཞུ་བ་པོ་ང་རང་འདྲ་བ་ཞིག་ཡོད་ན་མྱུར་དུ་འགྲུབ་པ་ཡོད་སྟེ་དེ་མེད་པས་ལན། རིགས་གཞུང་རྒྱ་མཚོ་འདི་ལ་རྩོམ་པར་ཡང་ངས་གསོལ་བ་བཏབ། རྩོམ་ཡིག་པ་ཡང་རང་གིས་བྱས། རྗེ་ཐམས་ཅད་མཁྱེན་པ་དེ་གཞན་དང་རང་མི་འདྲ། ཚད་མའི་གཞུང་ཙམ་ཡང་སྐུ་འཁྲིས་ན་མི་བཞུགས། ཕྱག་དཔེ་ནི་མི་གཟིགས། དུས་རྟག་ཏུ་ཕྱག་མཉམ་གཞག་སྤྱན་ལྟ་སྟངས་ཐུགས་ཏིང་ངེ་འཛིན་ལས་མི་འདའ་བ་དེའི་ངང་ནས། བཀའ་ཆོས་གདམས་ངག་ཆོས་ཀྱི་ཆར་པས་མཛད་སྐྱོང་ཟད་མི་ཤེས་པ་དགོས་པའི་གསོལ་ལྕོག་གི་འཁྲིས་སུ་བདག་གིས་སྙུག་གུ་ནག་ཏུང་ངེ་བཟུང་ནས་བསྡད།

གསེང་ནམ་བྱུང་དུ་ཐུགས་རྩོམ་ཞུས་པ་ན་གང་ན་ཡོད་གསུངས་པ་ཙམ་ལས་ཐོགས་པ་མེད་པར་སྤྱན་ལྟ་སྟངས་ཀྱི་ངང་ནས་ཤ་ར་ར་ལྗགས་དཔོད་མཛད། དེང་སང་གི་ཚད་མ་པ་རྣམས་དང་སྒྲོས་མི་མཐུན་པ་ཆེ་བ་འགའ་རང་གི་བློ་གྲོས་ཉི་ཚེ་བའི་ལྟར་སྣང་གི་རྒྱར་མ་ཆུད་ནས་ཅི་འདི་དག་ཞུས་པ་ན་ལྗགས་དཔོད་འཕྲོ་བཅད་དེ་ཅི་ཡང་མི་གསུངས། ཞག་འགར་ཡང་ཐུགས་རྩོམ་དེ་མི་མཛད། དེ་ནས་བླ་མའི་གསུང་ལ་ཡིད་ཆེས་དགོས་པ་སོགས་ཀྱི་བཀའ་གནང༌། ཕྱིས་ནས་དེ་ལྟར་མ་ཞུས་པར་གང་གསུང་དེ་ཀ་བྲིས་པས་དེའི་རྩོད་སྤོང་སོགས་ཧ་ལས་པ་རེ་གནང་བ་ནི་ཚུ་རོལ་མཁས་པའི་རྟོག་གེ་པ་སུ་ཡིས་ཀྱང་གསུང་སྒྲོས་གཅིག་གི་ཟུར་གྱི་ཆ་ཤས་ཕྲ་མོ་ཙམ་ལའང་དཔྱོད་ཅིང༌། ཅོ་འདྲི་བའི་གོ་སྐབས་ནམ་དུ་ཡང་རྙེད་པར་མི་འགྱུར་རོ།།

གོ་ལའི་རྩིས་ཀྱི་སྐབས་སུ་ཅུང་ཟད་གོ་ཚོད་ཞུས་པ་ན། དེ་ལྟ་མིན་པའི་རྒྱུ་མཚན་མཐའ་དག་ངེས་པ་དང་བཅས་ཏེ་བཀའ་སྩལ་ནས་ཕྱག་གཡས་པ་ནམ་མཁའ་ལ་ཅུང་ཟད་བརྐྱངས་ནས་ངེད་བགྲོ་གླེང་དེ་ལྟར་བྱེད་པ་ཡིན་གསུངས་ནས་ཞལ་འཛུམ་ཙམ་མཛད་བྱུང༌། དྲུང་གི་ཕྱག་བརྐྱང་བ་རྫོགས་པར་མཐོང་བ་སྐུ་འཁོར་བ་ལ་ཡང་ང་ལས་མེད་པ་ཡིན་གསུངས་ཏེ། གཟུར་གནས་ཀྱི་མཁས་པས་བལྟས་ན་ཚད་མའི་བསྟན་བཅོས་འདི་ལྟ་བུ་བོད་ཡུལ་ལྟ་ཞོག་འཕགས་ཡུལ་དུའང་འགའ་དང་འགའ་ཡང་མ་བྱུང་བར་མངོན་ནོ། །དེས་ན། འཕགས་པའི་ཡུལ་དང་གངས་རིའི་ཁྲོད་འདིར་ཡང༌།། རིགས་གཞུང་སོ་སོའི་རྣམ་འགྲེལ་མཛད་པ་མང༌།། མདོ་དང་སྡེ་བདུན་འགྲེལ་པར་བཅས་རྣམས་ཀུན།། ཚིག་དོན་གཉིས་ཅར་གླེགས་བམ་གཅིག་ཉིད་དུ།། ཧ་ཅང་མང་དང་ཉུང་སོགས་སྐྱོན་མེད་ཅིང༌།། གཞུང་དོན་འཁྱོགས་དང་ཕྱིན་ཅི་ལོག་མེད་པར།། ཇི་བཞིན་བཤད་འདི་རྒྱལ་བ་སྲས་བཅས་མཐུས།། ཡིན་གྱི་གཞན་དུ་བློ་ཡི་སྤྱོད་ཡུལ་མིན།། ཞེས་བཀའ་སྩལ་པ་ཁོ་ན་ལྟར་ཡིན་ལ་ཚད་མ་མདོའི་གཞུང་ལ་ཞེས་བྱ་བ་གསུངས་ཏེ་ཅེས་གཞན་གཞུང་འགྲེལ་པའི་ཚུལ་དང༌། རྣམ་འགྲེལ་གྱི་གཞུང་རྣམས་ལ་ཞེས་བྱ་བ་སྨོས་ཏེ་ཅེས་རང་གཞུང་འགྲེལ་བའི་ཚུལ་དུ་མཛད་ཀྱི་དེས་ན་དཔལ་ཆོས་ཀྱི་གྲགས་པ་ཡང་རྗེ་འདི་ཉིད་ཀྱི་སྐུའི་བཀོད་པར་བསྟན་པ་རྗེ་རང་བྱུང་རྡོ་རྗེས་ཞལ་གྱིས་འཆེས་པ་དང་རྗེ་ཉིད་ནས་ཀྱང་ཞལ་བཞེས་གནང་བ་དེ་ལྟ་ཉིད་དོ།། རྒྱལ་བ་བྱམས་པའི་མངོན་པར་རྟོགས་པའི་རྒྱན་འགྲེལ་ཆུང་དོན་གསལ་དང་སྦྱར་ཏེ་འགྲེལ་པ་འཇིག་རྟེན་གསུམ་གྱི་སྒྲོན་མེ་ཞེས་བྱ་བ་མཛད་ཅིང་འདིའི་སྤྱི་དོན་གྱི་སྐབས་སུ་མདོ་སྡེ་ཐམས་ཅད་ཀྱི་བཀའ་བའི་གནས་མཐའ་དག་གཏན་ལ་ཕབ་ཅིང་ཆོས་འཁོར་རིམ་པ་གསུམ་ཡང་སྐབས་དེ་དང་དེར་ངེས་དོན་ཡིན་ནའང༌། ངེས་དོན་མཐར་ཐུག་པ་འཁོར་ལོ་ཐ་མ་ཁོ་ན་ཡིན་པ་དགོངས་འགྲེལ་གྱི་མདོ་ལས་གསལ་བར་བསྟན་པ་དང༌། གཟུངས་དབང་གི་མདོར་གང་ཟག་གཅིག་གི་དྲི་མ་རགས་པ་ཕྲ་བ་སྦྱོང་བའི་གོ་རིམ་དུ་གསུངས་པ་དང༌།

ཀླུ་སྒྲུབ་ཀྱི་དབུ་མ་ཚོགས་གསུམ་པོ་ལས་ངེས་དོན་མཐར་ཐུག་བསྟོད་པའི་ཚོགས་ཀྱིས་བསྟན་པ་དང༌། དྲང་ངེས་འབྱེད་པོར་རྒྱལ་བས་ལུང་བསྟན་འཕགས་པ་ཐོགས་མེད་ཀྱིས་དེ་ལྟར་བཀྲལ་བ་བཞིན། ནཱ་རོ་དང་མཻ་ཏྲིའི་བཞེད་པ། རྗེ་ལོ་ཙཱ་ཆེན་པོའི་ཐུགས་སུ་བྱོན་ཅིང༌། རྒྱལ་བས་ལུང་བསྟན་ཟླ་འོད་གཞོན་ནུ་དང་དཔལ་ཀརྨ་པ་རང་བྱུང་ཞབས་ཀྱིས་རྩལ་དུ་བཏོན་པའི་བཞེད་པ་ལྟར། ལྟ་བས་སྤྲོས་པ་གཅོད་བྱེད་ལ་འཁོར་ལོ་བར་པའི་དགོངས་པ་རིག་ཚོགས་ཀྱི་དངོས་བསྟན་ཐལ་རང་གི་ལུགས་དེ་བཟང་ཞིང༌། གནས་ལུགས་གཏན་ལ་འབེབས་པ་ལ་འཁོར་ལོ་ཐ་མ་དང་བསྟོད་ཚོགས་ཀྱི་དགོངས་པ་གཞན་སྟོང་བཟང་ཞིང༌། རྒྱལ་བས་ལུང་བསྟན་ཤཱནྟིའི་བཞེད་པ་ལྟར་ཤིང་རྟའི་སྲོལ་གཉིས་དགོངས་པ་གཅིག་ཏུ་བཞེད་པ་ཡིན་ནོ།། གཞན་ཡང་འདུལ་བ་ལ་གཞི་གསུམ་གྱི་ཆོ་ག གསང་བ་འདུས་པ་མི་བསྐྱོད་པའི་མངོན་རྟོགས་ལ་སོགས་པ་བསྟན་བཅོས་ཁྱད་པར་བ་མང་དུ་མཛད་ཅིང༌། དེ་ལྟར་ཐུགས་རྗེའི་ཕྲིན་ལས་ཟབ་མོ་ནམ་མཁའ་དང་མཉམ་པས་སྐྱེ་བོ་གངྒཱ་ཀླུང་གི་བྱེ་མ་སྙེད་ཕྱིར་མི་ལྡོག་པར་སྨིན་པར་མཛད་ནས་དགུང་ལོ་ང་གཉིས་པ་གླང་ལོའི་མཇུག་ཏུ་སོང་དུས་ཀོང་པོའི་མི་མང་རྣམས་ཀྱང་ཞལ་ལྟ་བ་ཆེས་དུངས་པ་དང༌། ཁ་ཅིག་ཞལ་མ་བཞུགས་པར་ཡང་གླེང༌། སྒར་པ་བྱིན་ཡང་ལོངས་སྤྱོད་སྲབ་པས་ཡིད་བྱུང་སྟེ་སྟག་ལོའི་ལོ་སར་ལ་ཞལ་མཇལ་དགོས་པར་ཐམས་ཅད་ཀྱིས་ནན་ཞུས་སྐྱེད། ཁྱེད་ཚོ་བ་ལ་འོ་མ་ནུར་གྱིས་མི་བཞོ་བར་བ་བསད་པའི་ཤ་ལ་ཟ་བ་འདེམས་པ་ཡིན་ནམ་ཞེས་ཀྱང་བཀའ་སྩལ། ཧ་ཅང་ནན་ཞུས་ཆེས་པས་ཟླ་བ་དང་པོའི་ཚེས་བཅུ་གཉིས་ནས་ནང་མཇལ་ཅི་རིགས་པ་དང༌། བཅུ་བཞི་པ་ལ་ལྷ་སྡེ་མི་སྡེའི་ཁྲོམ་ཆེན་པོ་འབུམ་ཕྲག་ཏུ་ལོངས་པ་ཚོགས་པའི་ཁྲོམ་ཆེན་པོར་ཆོས་ཁྲི་ལ་ཕེབས་ཏེ་ཁོ་བོའི་སྤྲུལ་པའི་སྐུ་བསྡུས་ཟིན་འདི་ལོངས་སྤྱོད་རྫོགས་པའི་སྐུ་ཡིན་གསུངས་ནས་འཁོར་ལོས་སྒྱུར་བའི་ཆ་བྱད་ལ་མུ་ཏིག་གི་དབུ་རྒྱན་ལ་སོགས་པའི་རྒྱན་དྲུག་བཞེས་ཏེ་ཐམས་ཅད་ལ་ཞལ་མཇལ་གནང༌།

དེའི་ཚེ་འཇའ་འོད་དང་མེ་ཏོག་གི་ཆར་ཡང་སྔོན་གྱི་ཐམས་ཅད་ལས་ཆེས་བཀྲ་ཞིང་གསལ། ཡུལ་སོ་སོ་ནས་འབུལ་ཞབས་ནི་སྤྲིན་ལྟར་དུ་འདུས་པའི་ལོངས་སྤྱོད་ཟད་མི་ཤེས་པའི་རྒྱ་མཚོའི་རླབས་ཀྱིས་ཐམས་ཅད་ངོམས་པར་གྱུར། སྤྱིར་སྐུ་ཚེ་འདིའི་ཕྲིན་ལས་རྫོགས་པར་དགོངས་ནས་ཁམས་སུ་དྲུང་སི་ཏུ་པ་ལ་ངོམ་གྱི་གནས་འདི་འདྲ་བར་སྤྲུལ་སྐུ་འབྱོན་ཞེས་ཡབ་ཡུམ་དང་བཅས་ཏེ་ལུང་བསྟན་པའི་ཆབ་ཤོག་སྔ་ནས་གནང་ཟིན་པ་དང༌། དེར་དགོངས་མོ་ཞལ་ཆེམས་ཕྱག་བྲིས་མི་གསལ་ཙམ་ཞིག་གསོལ་ཅོག་གི་སྟེང་དུ་གནང་སྟེ་ཐོ་རངས་སྟོན་པ་བྱང་ཆུབ་པའི་དུས་ཚོད་ལ་ལོངས་སྤྱོད་རྫོགས་པའི་སྐུ་ཡང་ཆོས་ཀྱི་དབྱིངས་ཉིད་དུ་བསྡུས་ཏེ་འོད་གསལ་བ་ཆེན་པོའི་དབྱིངས་སངས་རྒྱས་ཐམས་ཅད་དང་རྣམ་དབྱེར་མེད་པའི་ངོ་བོ་ཉིད་དུ་ཞུགས་སོ།། དེའི་ཚེ་ས་གཡོ་བ་དང་འཇའ་དང་མེ་ཏོག་གི་ཆར་ཉིན་རེ་ཞིང་འཕེལ་ཡང་སྤྱིར་དྲུང་གར་བཞུགས་སུ་སྤྱི་ངོ་མཚར་གྱི་ལྟས་དུས་རྒྱུན་དུ་འབྱུང་བས་སྐྱེ་བོ་དག་ཐེ་ཚོམ་དུ་ཡང་མ་གྱུར། བླ་མ་ཆུ་དཀའ་ཐུབ་པ་རི་པ་རྙིང་པ་ནས་གཞལ་བའི་གཟིམ་སྤྱིལ་ཞིག་ན་བཞུགས་པ་ན་རེ། གནམ་སའི་ལྟས་འདི་དག་ཡང་ཧ་ཅང་མང་དྲག་ཉམས་དང་རྨིས་རྟགས་ཀྱང་གཞན་དང་མི་འདྲ། སྔར་ཞབས་སྐོར་ཐུན་དུ་བཅད་ནས་མཛད་པ་མཐོང་གི་ཡོད་པའང་མ་བྱུང༌། ཞི་བའི་དབྱིངས་སུ་བཞུགས་སམ་ཞེས་གསུངས་སྐད། དེ་ནས་སྒར་གཞི་བྱེས་ཀྱི་གྲོས་དབང་རྣམས་བཀའ་བགྲོས། རེ་ཞིག་ཕྱི་རོལ་དུ་གསང་བ་ལྟར་བྱས་ནས་སྐུ་རིམ་གྱི་ཚུལ་གྱིས་མཆོད་སྦྱིན་དང་གསོལ་འདེབས་ལ་བརྩོན་པར་མཛད། དེ་ནས་རིམ་གྱིས་རྗེ་བཙུན་སྐྱ་སེ་རིན་པོ་ཆེས་དད་ཅན་གྱིས་ཕུལ་བའི་ཡོ་བྱད་རི་བོ་ལྟར་སྤུངས་ཤིང་བོད་ཡུལ་གྱི་མཆོག་དམན་ཐམས་ཅད་ཀྱིས་རང་རང་གིས་དད་འབྱོར་དང་སྦྱར་བའི་མཆོད་སྤྲིན་རྒྱ་ཆེར་སྤྲོས་པ་དང་སླར་ཡང་སྒར་གྱི་དངོས་རྫས་ཡོ་བྱད་དཔག་ཏུ་མེད་པ་དང༌། དོན་རྡོར་བའི་འབྱོར་རླབས་བཅས།

རྗེ་ཕྲིན་ལས་ཞབས་དང༌། འདན་མ་ཁྲིམས་དཔོན་པས་ཕྱག་ལེན་དུ་བཏབ་སྟེ་གཙང་དབུས་ཁམས་ཀོང་གི་མཆོད་སྦྱིན་གྱི་གནས་སུ་འོས་པ་མཐའ་དག་ལ་མཆོད་སྦྱིན་རྒྱ་ཆེར་མཛད། ཕ་རོལ་དུ་ཕྱིན་པའི་རྣམ་པ་ཐམས་ཅད་པས་བགོས་པའི་སྐུ་གདུང་རིན་པོ་ཆེ་འགྲོ་བའི་བསོད་ནམས་ཀྱི་གཞིར་སྣང་བ་ནི། བ་ཡོ་ནས་མཚུར་ཕུ་རིན་པོ་ཆེས་ཞུགས་ལ་བཞེན་སྟེ་སྐུ་གདུང་ཡུངས་འབྲུ་ལྟ་བུའི་རིང་བསྲེལ་སྲན་རློན་ཙམ་པ་ཁ་དོག་སྣ་ཚོགས་པ་མང་པོ་དང༌། ཁྱད་པར་སྐུའི་སྒལ་ཚིགས་སྐུ་རྩིབ་སོགས་མ་ཉམས་ཤིང་མ་འཐོར་བར་འབྲེལ་བ་ཉ་ཕྱིས་ཀྱི་ཁ་དོག་ལྟ་བུ་ལ་མགྲིན་པ་ཡན་གྱི་སྐུ་ཚིགས་ཞལ་བཅུ་གཅིག་ཏུ་དོད་ཅིང་སྐུ་རྩིབ་རྣམས་རེ་རེའང་ཕྱག་མང་པོའི་རི་མོ་ཕྱག་མཐིལ་གྱི་སྤྱན་དང་བཅས་ཏེ་ཆེས་ཆེར་གསལ་བ་སྤྱན་རས་གཟིགས་དབང་བཅུ་གཅིག་ཞལ་ཕྱག་སྟོང་སྤྱན་སྟོང་པའི་རྣམ་པ་རྒྱན་ཐམས་ཅད་རིང་བསྲེལ་ལས་བྱས་པ་ཆེས་གསལ་བར་བྱོན་པ་རྒྱལ་ཚབ་སྤྲུལ་པའི་སྐུས་རྩེ་ལྷ་སྒང་དུ་གསེར་གདུང་རིན་པོ་ཆེ་བསྒྲུབས་པར་བཞུཌ་སུ་གསོལ། འོན་ཀྱང་རྗེ་བརྒྱད་པའི་བཀའ་ལས་དེ་ལྟ་བུ་ནི་སྔོན་རྒྱ་བོད་གང་དུ་སུ་ལ་ཡང་མ་བྱོན་པའི་རྟེན་མཆོག་ཏུ་སྣང་ཞིང་ད་དུང་དེ་ལས་ངོ་མཚར་དུ་མ་འབྱུང་རྒྱུར་སྣང་བས་ཕྱི་རོལ་དུ་ཞལ་ལྟར་ཡོད་ན་འགྲོ་དོན་ཆེ་བར་སྣང་སྟེ་ཞེས་བཀའ་སྩལ་ཏོ།། སྤྱིར་རྫོགས་པའི་སངས་རྒྱས་རྣམས་ཀྱི་སྐུ་གསུང་ཐུགས་ཀྱི་སྐད་ཅིག་རེ་རེས་ཀྱང་གདུལ་བྱའི་ཁམས་སྨིན་གྲོལ་དུ་མཛད་པ་ནི་ཆེས་མང་གི་སྟོང་གསུམ་གྱི་རྡུལ་ཕྲ་རབ་ནི་དེ་ལྟ་མ་ཡིན་ལ། གཞན་དག་གིས་སྐུ་གསུང་ཐུགས་བཏང་སྙོམས་སུ་གནས་པ་ཙམ་ལས་མཛད་པ་མི་སྣང་བ་དེའི་ཚེའང་གདུལ་བྱ་གངྒཱ་ཀླུང་གི་བྱེ་མ་སྙེད་མཆོག་གི་ལམ་དུ་འགོད་པར་མཛད་ན་ཆོས་བསྟན་པའི་ཕྲིན་ལས་ཀྱིས་ལྟ་ཅི་སྨོས། ཆོས་ཀྱི་རྣམ་གྲངས་ཚིག་བཞི་པ་གཅིག་གིས་བཏུལ་བའི་སེམས་ཅན་གྱི་་གྲངས་ཀྱང་ཇི་ལྟར་དཔོགས་ཏེ།

དེའི་ཕྱིར་སངས་རྒྱས་དང་བྱང་ཆུབ་སེམས་དཔའི་སྤྲུལ་པ་དང་འཁོར་མཛད་ཕྲིན་བསམ་གྱིས་མི་ཁྱབ་པའི་ཡུལ་ལ་ཚད་ནི་སུ་ཞིག་འཛིན། འོན་ཀྱང་དེང་ཚུ་རོལ་མཐོང་བ་པ་ཁ་ཅིག་མཐོང་བ་དང་སྦྱར་ན། ༈¿¿དེ་ལ་ལྟོས་ཆེ་བའི་བུ་སློབ་རྣམས་ནི། རྒྱལ་ཚབ་སྤྲུལ་སྐུ་བཀྲ་ཤིས་རྣམ་རྒྱལ། སྤྱན་སྔ་རིན་པོ་ཆེ་ཞྭ་དམར་བ་བཞི་པ་སོགས་སྤྲུལ་པའི་སྐུ་དུ་མ་དང༌། སྐུ་གསུང་ཐུགས་ཡོན་ཏན་ཕྲིན་ལས་ཀྱི་གདན་ས་ཁག་ལྔའི་ཁྲི་ཟུར། ཕག་གྲུའི་སྤྱན་སྔ་ཚེས་གཉིས་པ། འབྲི་ཁུང་དབང་རིན་པོ་ཆེ། འབྲི་ཁུང་ཆོས་རྗེ་ཀུན་དགའ་རིན་ཆེན་མཆེད་གསུམ། སྒམ་པོའི་སྤྱན་སྔ་སྣེའུ་ཐང་པ་སོགས་བཀའ་བརྒྱུད་ཀྱི་ཆེན་པོ་རྣམས་ཀྱི་གདུང་རིགས་དང་ཆོས་ལས་འཁྲུངས་པའི་ཞལ་ངོ་གདན་སའི་གེའི་ཁྲི་ཆེན་པོ་གནོན་པའི་སྐྱེས་ཆེན་རྣམས་དང༌། རྟོགས་པ་དོན་གྱི་བུ་སློབ། རྗེ་བཙུན་སྐྱ་སེ་རྟོགས་ལྡན། གྲུབ་ཆེན་ཆུ་འཕུར་བ། སངས་རྒྱས་མཉན་པ་གྲུབ་ཐོབ། གཞག་བླ་མ་ཀུན་དགའ་དཔལ། ཟུར་མང་བྱ་བྲལ། རྒྱ་སྟོན་བྱ་བྲལ། གསི་དཀར་ཀུན་སྤངས་པ། བླ་མ་གྲགས་རྒྱལ་བ་སོགས་རྟོགས་ལྡན་རྣལ་འབྱོར་གྱི་དབང་ཕྱུག་སྒྲུབ་བརྒྱུད་ངེས་དོན་བསྟན་པའི་སྙིང་པོ་བ་དུ་མ་དང༌། ༈¿¿པཎྜི་ཏ་ཆེན་པོ་ཤཱཀྱ་མཆོག་ལྡན། མི་ཉག་རབ་འབྱམས་པ་མགོན་པོ་དཔལ། ངོ་ཁྲོ་རབ་འབྱམས་པ་དབང་ཕྱུག་དཔལ། དུལ་མོ་བཀྲ་ཤིས་འོད་ཟེར། སྨྱུག་ལ་པན་ཆེན་ངག་དབང་གྲགས་པ། ཀརྨ་ཕྲིན་ལས་པ་ཆེན་པོ། །དྭགས་པོ་རབ་འབྱམས་པ་ཆོས་རྒྱལ་བསྟན་པ། དྭགས་པོ་རབ་འབྱམས་པ་གསུང་རབ་མང་ཐོས། སྡེ་བདུན་པ་དབང་ཕྱུག་རྒྱལ་མཚན། དུས་ཞབས་པ་ཤཱཀྱ་དབང་ཕྱུག །ཤེལ་ཁོག་པ་སྟག་རའི་ཀརྨ་དཀའ་བཅུ་པ་དང་གཙང་ང་རབ་འབྱམས་པ། རྟའུ་ནོར་བཟང་པ། ར་ཏི་མཁས་གྲུབ་སེང་གེ་དཔལ། བྱམས་སར་བ་དབུས་དགེ་ཤེས་རབ་བཟང༌། ཉག་རོང་ན་ཆང་ཡོ་ཆོས་དཔལ་དང་ཨབ་སེ་གྲགས་པ་དང༌། བྱམས་མགོན་པ་སོགས་བསྟན་པ་ཡོངས་རྫོགས་ཀྱི་དགེ་བའི་བཤེས་གཉེན་ཆེན་པོ་རྣམས་དང༌།

༈¿¿དཔའ་བོ་ཆོས་དབང་ལྷུན་གྲུབ། མཁན་ཆེན་ཤཱཀྱ་བཟང་པོ། འགྲུས་ཁང་པ་བསོད་ནམས་རྒྱ་མཚོ། ཁྲེ་བ་ཁ་པ་དོན་གྲུབ་རྣམ་རྒྱལ། ར་སྒྲེང་བསམ་གཏན་གླིང་པ། ཆམ་དགོན་པ་གྲགས་པ་དཔལ་ལྡན་སོགས་སྒྲུབ་བརྒྱུད་ཀྱི་བསྟན་འཛིན་དུ་མ་དང༌། འབྲོ་བུ་གོའི་ཤྲཱི་པ། བྱ་གོའི་ཤྲི་ཆོས་ཀྱི་གྲགས་པ། ལྕགས་མོ་གོའི་ཤྲི་འོད་ཟེར་རྒྱལ་མཚན། འདན་མ་གོའི་ཤྲི་བསོད་ནམས་བཀྲ་ཤིས། ལྷོ་རོང་གོའི་ཤྲི་ཀུན་དགའ་རྒྱལ་མཚན་ཡབ་སྲས། གླིང་དུ་སི་ཏིང་འཛིན་འོད་ཟེར་ལ་སོགས་ལས་ཀ་ཅན་གྱི་བླ་དཔོན་ཆེན་པོ་དུ་མ་དང༌། ཕྱི་མ་འདི་པར་རྗེ་བརྒྱད་པས་སྐུ་བསྟོད་བླ་ལྷག་ཏུ་ཆེ་བར་མཛད་མོད། དོམ་ཚ་ནང་སོ་དང་ཆེན་ཤྲི་དུ་གང་ ལ་སོགས་ཕྲིན་ལས་སྒྲུབ་པའི་རྒྱ་བོད་ཀྱི་གསེར་ཡིག་པ་ཕོ་བྲང་གི་ལས་ཀ་ཅན་མང་པོ་དང༌། བྱམས་ཆེན་སྐུ་སྐྱེ་སྣ་ཚོགས་རང་གྲོལ། བྱ་འཇམ་དབྱངས་བཀྲ་ཤིས་རྣམ་རྒྱལ། སྒོམ་སྡེ་ནང་ཡ་གཉིས་ཀྱི་གདན་ས་པ་ལ་སོགས་རྒྱལ་རིགས་ཆེན་པོའི་མཁས་གྲུབ་མང་པོ་དང༌། བྱ་བཏང་ཐར་པ་རྒྱལ་མཚན་ལ་སོགས་པ་ཐུགས་རྗེ་ཆེན་པོའི་ཕྲིན་ལས་ཚད་མེད་དུ་མཛད་པ་དུ་མ་ དང༌། ཞོ་ཁ་མ་ཎི་པ་ལྷུན་གྲུབ་རྒྱ་མཚོ་ལ་སོགས་མ་ཎི་བའི་བསྐོར་འཇའ་བཀའ་ཤོག་གནང་ནས་མདོ་དབུས་སུ་ཡིག་དྲུག་གི་ཕྲིན་ལས་ཅན་དུ་མ་དང༌། ཆུ་དཀའ་ཐུབ་པ་དང༌། གྲུབ་ཐོབ་ཚེམ་བུ་པ་དང༌། རྟོགས་ལྡན་འདན་ཆུང་སོགས་སྦས་པའི་རྣལ་འབྱོར་དུ་མ་དང༌། སྨྱུག་ལའི་ནང་སོ་འབྲོམ་པ། ཁྲི་དཔོན་བཀྲ་ཤིས་དར་རྒྱས་ལ་སོགས་པ་ཁྱིམ་པའི་ཚུལ་ཅན་གྱི་རྣལ་འབྱོར་དབང་ཕྱུག་ཡང་མང་བར་བྱོན་ཏེ། དེ་རྣམས་ལ་སོགས་པ་ནི་རྗེ་ཉིད་ཁོ་ནས་སྨིན་གྲོལ་དུ་མཛད་པའི་སློབ་མ་ཤ་སྟག་ཡིན་ལ། ༈¿¿སྤྱིར་ཆོས་འབྲེལ་མང་ཉུང་ཅི་རིགས་གསན་པའི་དད་ཐོབ་ནི། ལྷུན་བདེ་རབ་འབྱམས་པ། བྲག་ཅོག་པ། ཤར་སྨད་པ། མཁས་པའི་དབང་པོ། འབྲི་ཁུང་མཁན་ཆེན་ཞོར་བ། སྟག་ལུང་ཀ་དྲུག་པ་སོགས་འབྲི་གདན་སྟག་ལུང་རྣམས་ཀྱི་མཁན་སློབ་ཆོས་གསུམ་རིམ་པ་དུ་མ།

ཆེན་པོ་འབྲས་གླིང་པ་དང༌། རྩེ་ཉག་པ་སོགས་ཆོས་གྲྭ་ཆེན་པོ་རྩེས་དང་གི་ཆེན་པོ་གཞུང་ལས་རིམ་པ་དུ་མ། ཆོས་གྲྭ་ཆེན་པོ་གསར་ཕུ་ནེའུ་ཐོག བདེ་སྐྱོང་ཟུལ་གསུམ། སེར་འབྲས་དགེ་གསུམ་བྱམས་ཆེན་ཆོས་ལུང་ལ་སོགས་པའི་དབུས་གཙང་གི་ཆོས་སྡེ་ཆེན་པོ་ཐམས་ཅད་ཀྱི་བླ་མ་ཆོས་འཆད་སྔ་ཕྱི་རིམ་པ་དུ་མ། རྡོ་རིང་ཀུན་སྤངས་པ་སོགས་དཔལ་ལྡན་ས་སྐྱ་པའི་སྐྱེས་ཆེན་དུ་མ། དཔལ་རྒྱ་དྲུང་དགེ་པ་སོགས་མདོ་ཁམས་གསེར་མདོག་པའི་བླ་ཆེན་སྔ་ཕྱི། པ་པོམ་ཞྭ་དམར་པ། རྟ་རྣ་དཀའ་བཅུ་བ་སོགས་སྨར་ཚང་བཀའ་བརྒྱུད་ལ་སོགས་པའི་སྐྱེས་ཆེན་ཕྲིན་ལས་ཅན་དུ་མ། མཁས་པ་མི་ལྔ་ལ་སོགས་པ་མི་ཉག་རབ་སྒང་གི་བླ་ཆེན་རྣམས་སོགས་མཁས་པའི་ཚོགས་བགྲང་བ་ལས་འདས་པ་དང༌། འགོས་ལོ་ཙཱ་བ་གཞོན་ནུ་དཔལ། ལོ་ཆེན་བསོད་ནམས་རྒྱ་མཚོ། ཆག་ལོ་ཙཱ་བ་རིན་ཆེན་ཆོས་རྒྱལ་སྐུ་མཆེད། རྗེ་ཞ་ལུ་ལོ་ཙཱ་བ་སོགས། སྐད་གཉིས་སྨྲ་བའི་དབང་པོ་དུ་མ་དང༌། ཤ་ར་རབ་འབྱམས་པ། ཤར་ཁ་རས་ཆེན། འཁྲུལ་ཞིག་སངས་བསམ་པ། གཙང་སྨྱོན། དབུས་སྨྱོན། འབྲུག་སྨྱོན་ཀུན་དགའ་ལེགས་པ་སོགས་རྣལ་འབྱོར་གྱི་དབང་ཕྱུག་མང་པོ་སྟེ་རྒྱས་པར་ནི་རྗེ་བརྒྱད་པས་བཀའ་སྩལ་བའི་བུ་ཆེན་གྱི་ཐོ་ཡིག་ཏུ་ལྟའོ། །མདོར་ན་ཡུལ་དུས་དེའི་རྒྱ་གར༌། རྒྱ་ནག འཇང༌། ཁྱད་པར་བོད་ཡུལ་གྱི་སྐྱེ་བོ་མཆོག་དམན་ཐམས་ཅད་ཀྱང་དམ་ཆོས་ཀྱི་འབྲེལ་པ་མ་ཐོགས་པ་དང་ཞལ་མཐོང་གསུང་ཐོས་ཀྱིས་སྨིན་པར་མ་མཛད་པ་ནི་འགའ་ཡང་མ་མཆིས་སོ།། ༈¿¿དེ་ལ་གོའི་ཤྲི་སྤྲུལ་སྐུ་ནི། སྙེ་བོར་འཁྲུངས། རྗེ་ཆོས་གྲགས་རྒྱ་མཚོས་ལུང་བསྟན་ཞིང་སྐུ་སྐྱེ་བ་གོང་མའི་དཔོན་པོ་བཀྲ་ཤིས་སོགས་ལ་ངོས་འཛིན་གསལ་བར་མཛད་པས་སྤྱན་དྲངས་ཏེ་དྲུང་དུ་གཙུག་ཕུད་ཕུལ། མཚན་བཀྲ་ཤིས་རྣམ་རྒྱལ་དཔལ་བཟང་པོར་གསོལ། དྲུང་གི་བཀས་གདན་ས་ཁག་ལྔ་སོགས་མཆོག་དམན་ཐམས་ཅད་ཀྱིས་དྲུང་དང་ཁྱད་མེད་པར་བསྐུར། རྗེ་བདུན་པ་མྱ་ངན་ལས་འདས་པའི་འོག་ཏུ་ཀར་བསྟན་གྱི་བདག་པོ་མཛད་དེ་རྒྱལ་ཚབ་སྤྲུལ་པའི་སྐུར་མཚན་ནས་བརྗོད།

རྗེ་ན་རིམ་བརྒྱད་པ་སེང་གེའི་ཁྲིར་སྤྱན་དྲངས། དགེ་བསྙེན་གྱི་བསླབ་པ་དང་གསུང་ཆོས་དུ་མ་ཕུལ་ཏེ་མི་རིང་བ་ན་མྱ་ངན་ལས་འདའ་བར་བསྟན་ཏེ་ངོ་མཚར་གྱི་ལྟས་དུ་མ་བྱུང་ངོ༌།། ༈¿¿ཞྭ་དམར་ཅོད་པན་འཛིན་པ་བཞི་པ་ནི། དཔལ་མཁའ་སྤྱོད་དབང་པོས་ཤར་ནས་ཤར་གྱི་ཕྱོགས་སུ་སྐྱེ་བ་འཛིན་པས་འགྲོ་བའི་དོན་བྱེད་པར་ལུང་བསྟན་པ་ལྟར་སྔ་མའི་འཁྲུངས་ས་ལས་ཤར་ཕྱོགས་མདོ་སྨད་ཀྲེ་ཤོད་ཁང་དམར་དུ་ཡབ་སྡོང་དགོན་པ་སྐྱབས་དང་ཡུམ་དབྲ་བཟའ་བསོད་ནམས་སྒྲོལ་མའི་ལྷུམས་སུ་ཞུགས་ཚེ་མཁའ་ལ་ཟླ་བ་གཉིས་ཤར་བའི་ནུབ་མོ་དེ་ཆེས་གསལ་བ་དང་ལོ་ལེགས་ཀྱི་དབུས་སུ་སྡོད་པ་སོགས་རྨིས་ཤིང༌། ཡུལ་དེའི་སྐྱེ་བོ་མང་པོས་ཀྱང་དགེ་མཚན་མང་དུ་མཐོང་ཞིང༌། མི་མ་ཡིན་དག་ཀྱང་ཀྲེ་ཁང་དམར་དུ་ཀརྨ་པ་བྱོན་ཞེས་བསྒྲགས་པ་དང༌། དེ་ནས་ཆུ་མོ་བྱ་ལོ་འབྲུག་ཟླའི་ཚེས་གསུམ་གྱི་ཉི་ཤར་གྱི་དུས་སྐུ་བལྟམས་ཤིང་དེ་མ་ཐག་ཀརྨ་པ་ཞེས་གསུངས་ཤིང་ཟླ་བ་བདུན་ན་རྟ་ར་གདན་ས་པའི་ངོར་ངོས་འཛིན་དུ་མ་མཛད། ཁང་དམར་དགོན་པར་གདན་དྲངས་ཚེ་འཇའ་འོད་ཀྱི་དྲྭ་བ་བྲེས་པ་དང་ཚོགས་དབུས་སུ་ཉམ་ང་བ་མེད་པར་སྐྱིལ་ཀྲུང་དུ་བཞུགས་པ་དང་ཀརྨ་པའི་གསུང་འབུམ་དང་ཨ་ཁྲིད་ཀྱི་ཚིག་མཚམས་ཕྱེ་སྟེ་བསྟན། བདེ་དགྱེས་དང་ཀརྨ་རྣམ་ཐར་གྱི་ཞིང་བཀོད་སོགས་འདི་དང་འདི་ཞེས་ངོས་སྤྲོད་མཛད་པ་དང༌། ཡི་དམ་དང་ཆོས་སྐྱོང་མང་པོའི་ཞལ་གཟིགས། མངོན་མཁྱེན་མང་དུ་གསུངས། ཆར་གྱིས་ཕོངས་པ་དང་ལོ་ཐོག་སྲིན་བུས་གནོད་པ་སོགས་ལ་བདེན་ཚིག་ཙམ་གྱིས་ཞི། ཚེམས་བརྗེས་པར་རིང་བསྲེལ་སྔོན་པོས་སྤྲས་པའང་བྱུང༌། 

དགུང་ལོ་བཅུའི་དུས་ཤར་ཕྱོགས་སུ་ཕེབས་པར་གཞི་བདག་གིས་བསུ་བ་དང་བཅོམ་ལྡན་འདས་ཞལ་གཟིགས། གསོ་ཐོག་ཏུ་རྟེན་འབྲེལ་དུ་མ་གཟིགས། ལྕགས་མོའི་སར་སྔོན་རྗེ་མཐོང་བ་དོན་ལྡན་ལ་མ་དད་པར་བྱས་པ་ཞིག་མངོན་པར་མཁྱེན་ཏེ་བཀའ་སྩལ་བས་བཤགས་པ་བྱས། དམར་གྱི་འབྲིང་པོ་ཆུ་བོ་ཆེར་བྲུབ་པ་ལ་གཏོར་མ་གནང་བས་ཞི། རས་སུ་ནགས་ཚལ་མེའི་འཇིགས་པས་ཉེན་པ་ན་མགོན་པོས་ཆུ་རྒྱུན་འབེབས་པར་གཟིགས་ཏེ་ཞི། གནོད་བྱེད་མང་པོར་ཆོས་སྐྱོང་གིས་ཆད་པ་ཕབ། ཤ་བའི་ཁྱུས་བསུ་སྐྱེལ་བྱེད་པ་ཡུལ་ལྷ་ཡིན་པར་གྲགས། ཡབ་ཡུལ་ཕེབས་ཁར་འབྲུག་གློག་སྐྱི་འདང་དྲག་པོ་བྱུང་ཚེ་ཞིང་སྐྱོང་བསུ་བར་བྱོན་པ་གཟིགས། དེ་མ་ཐག་དཔོན་ཆེན་གོའི་ཤྲི་པ་དང་སྔོན་གྱི་ཞམ་རིང་པ་སོགས་རྗེ་ཆོས་གྲགས་རྒྱ་མཚོས་བཀས་སྤྱན་འདྲེན་པར་བྱོན། གོའི་ཤྲི་རིན་པོ་ཆེ་དང་མཇལ་ཏེ་ཕན་ཚུན་མཉེས་ཤིང་ཆོས་དུ་མ་གསན། གླིང་དཔོན་ཆེན་དུ་སི་སོགས་རྣམས་ཀྱིས་གུས་པས་བཏུད། ར་སླག་སྐུ་འབུམ་དུ་ཞིང་སྐྱོང་གཟིགས། ཡིད་ལྷུང་དུ་གཞི་བདག་ལ་ཆོས་གསུངས། འདན་ཀློང་ཐང་དུ་བཀའ་བརྒྱུད་ཀྱི་བླ་མ་ཀུན་གཟིགས། འབྲི་ཆུར་རླུང་ཆེན་བྱུང་བ་རྟེན་འབྲེལ་མཛད་པས་ཞི། ཚལ་མདོར་རླུང་ནག་གི་ནང་ནས་མི་སྡུག་པའི་གཟུགས་ཀྱིས་བར་ཆད་བྱེད་པར་རྩོམ་པ་བསྐྱེད་རིམ་གྱིས་བཏུལ། ཟུར་མང་དགོན་དུ་རྟ་ལོ་ཟླ་བ་བཅུ་གཉིས་པའི་ཚེས་བཅོ་ལྔར་རྗེ་ཀརྨ་པ་བདུན་པ་དང་ཐོག་མར་མཇལ་ཏེ་གཙུག་ཕུད་ཕུལ། མཚན་ཆོས་ཀྱི་གྲགས་པ་ཡེ་ཤེས་དཔལ་བཟང་པོར་གསོལ། ཞྭ་དམར་གྱི་ཅོད་པན་དང༌། ཐམ་ག་གནང༌། མཁན་པོ་གོའི་ཤྲི་རིན་པོ་ཆེ་དང༌། ལས་སློབ་ཀུན་མཁྱེན་འཇམ་དཔལ་བཟང་པོས་མཛད་དེ་རབ་བྱུང་དགེ་ཚུལ་མཛད། མཁན་སློབ་ལས་ཆོས་དུ་མ་གསན། དེ་ནས་ཀརྨ། རི་བོ་ཆེ། སོགས་སུ་བྱོན་གཟིགས་སྣང་མང་ཞིང་ཐོག་གི་འཇིགས་པ་ཟློག སྤོ་བོར་ནད་ཡམས་ཆེར་བྱུང་བ་ལ་བཀའ་ཤོག་གནང་བས་ཁྱེད་ཅག་འཁོར་བཅས་ལ་གནོད་པར་མི་འགྱུར་ཟེར་ཞེས་གསུངས་པ་ཐོག་ཏུ་བབ།

ཤིང་དམར། རོ་ལྡེམ་སོགས་སུ་ཡི་དམ་ཆོས་སྐྱོང་དང་བཀའ་བརྒྱུད་བླ་མ་གཟིགས། བྲང་བྱིའི་ཡུལ་བདག་ལ་བཀའ་བསྒོས་པས་ནད་ཡམས་ཆད། ཀོང་པོའི་ལྷ་མིས་བསུས་སྟེ་དགུང་ལོ་བཅུ་གཉིས་པ་སྤྲེ་ལོ་ལ་ཀོང་པོར་བྱོན། མར་སྟེང་དུ་ཞལ་བཞི་པ་གཟིགས་པས་ཕྱི་ནས་གཏོར་མ་གནང༌། མ་ར་སྟེང༌། སྟག་རྩེ། དགའ་ལྡན་མ་མོ་རྣམས་སུ་སོ་སོར་ཡི་དམ་ཆོས་སྐྱོང་གཟིགས་སྣང་མང་ཞིང་སྔོན་གནས་དྲན་ཚུལ་གསུངས། དགའ་ལྡན་མ་མོར་སྐུ་མཚམས་ཟླ་དྲུག་མཛད་པ་ན་དཀོན་བརྩེགས་གསུང་ཆུང་ངུས་ལྗགས་ཀློག་མཛད་པའང་རྒྱང་རིང་དུ་ཐོས་པ་དང་དེ་སྲིད་དུ་ལྷའི་རྔ་སྒྲ་དང་མེ་ཏོག་གི་ཆར་ཡང་ཡང་བྱུང་ཞིང་རྨིས་ཉམས་སུ་སངས་རྒྱས་ཀྱི་ཞིང་མཐའ་ཀླས་པ་གཟིགས། མི་ལས་ལུང་བསྟན་ཏེ་རྗེ་རང་བྱུང་པ་བཞུགས་པའི་རི་ཁྲོད་རྫ་རར་བྱོན་ཏེ་དབེན་པ་མཛད། གྱམ་སྟེང་དུ་རྡོ་རྗེ་རྣལ་འབྱོར་མ་དང་དེ་མོ་ཐང་དུ་སྤྱན་རས་གཟིགས་གསང་སྔགས་སྒྲོགས་པ་གཟིགས། དམ་ཅན་གྱིས་བསྟོད་པ་འབུལ་བ་གསན་ཞིང་ཀོང་བཙུན་དེ་མོས་འདུད་ཅིང་ལེགས་ཉེས་ལུང་དུ་བསྟན། དེ་མོ་ཐང་གི་བཞུགས་ཁྲིའི་རྩ་བར་སྔོན་མ་མཐོང་བའི་མེ་ཏོག་གི་སྡོང་པོ་ཡལ་འདབ་འཇའི་མདོག་ཅན་སྐྱེས་པས་ངོ་མཚར་དུ་གྱུར། ཐིམ་ཡུལ་དུ་སློབ་དཔོན་པདྨ་གཟིགས། སྟག་རྩེར་དཔལ་མགོན་པོ་ལ་ཕྱོགས་བཅུའི་མགོན་པོས་བསྐོར་བ་དང་ཞིང་སྐྱོང་ཡང་ཡང་གཟིགས། ཕྱི་རོལ་དུ་རླུང་འཚུབ་པ་འདར་བ་ཙམ་སྣང༌། རྒྱ་གར་དུ་འབྱོན་དགོངས་ཀྱང་ཐོག་ཏུ་མ་ཁེལ། ཙཱ་རིར་བྱོན་པ་ན། བ་ཡོར་ལྷ་མོ་རང་བྱུང་རྒྱལ་མོ་གཟིགས་གནས་ནང་དུ་བྱོན་པ་ན་རྡོ་རྗེའི་དཀྱིལ་འཁོར་ཉིད་དུ་གཟིགས། བྱིན་ལེགས་སུ་དབེན་པ་མཛད་པ་ན་མཁའ་འགྲོ་མ་བརྒྱད་ཀྱི་གླུ་གསན། རྡོ་རྗེའི་ལུས་ཀྱི་གནས་ཚུལ་ཇི་ལྟ་བར་གཟིགས་ཏེ་མགུར་མཛད། གཟིགས་སྣང་ནུབ་པ་གསོ་བ་དང་གསར་དུ་ཕྱེ་བ་དུ་མ་མཛད། འཁོར་ལོ་སྡོམ་པའི་དཀྱིལ་འཁོར་ཞལ་གཟིགས་པ་ན་གཞན་དག་གིས་ཀྱང་འཇའ་འོད་ཙམ་དུ་སྣང༌།

མཚོ་དཀར་དུ་མཚོ་དབུས་ན་ཤེལ་གྱི་མཆོད་རྟེན་བཞུགས་པར་བཤད་བཞིན་གཟིགས། རིན་ཕུག་ཏུ་མཁའ་འགྲོ་མ་སེང་གདོང་ཅན་གསུམ་གྱིས་དྲི་བའི་ལན་མཛད། རི་བོ་ཨ་མ་ར་དྷཱུ་ཏིའི་ཕྱོགས་བཞི་ནས་ཆུ་དཀར་བཞི་འབབ་པའི་འགྲམ་དུ་བྱོན་པ་ན་འོ་མ་འབའ་ཞིག་པར་བབ་པས་ཐམས་ཅད་ངོ་མཚར་དུ་གྱུར། བཀྲ་ཤིས་ལྗོངས་སུ་མཁའ་འགྲོ་དང་ཆོས་བགྲོས། གཏིང་ཟབ་ཕུག་པར་ཚེ་ཆུ་ཟད་མེད་དུ་འཕེལ། ནུབ་ཕྱོགས་དབང་ཕྱུག་གི་རི་བོ་འཁོར་ལོ་སྡོམ་པར་གཟིགས་ཤིང་འཇིགས་བྱེད་ཀྱི་སྐུ་གཟུགས་གསལ་བར་བསྟན། སྔོན་ཕྱོགས་དེ་སྲིན་པོའི་གྲོང་དུ་ཡོད་པའི་དུས་སྲིན་རྒྱལ་གདོང་བརྒྱད་པར་སྐྱེས་ཏེ་དེ་རྣམས་ལ་ཆོས་བསྟན་པའི་སྔོན་སྐབས་དྲན་ཞིང་གསུངས། གསར་མ་གནས་སྔར་ཞལ་གཟིགས་གསར་དུ་བརྒྱ་ལྷག་གསལ་བར་མཛད། པཎ་ཞྭ་ཡུག་དང་བྱིན་ལེགས་སུ་གཟིམ་སྐྱིལ་ཆུང་ངུར་ཡང་སྐྱེ་བོ་དཔག་མེད་ཤོང་བའི་ངོ་མཚར་བསྟན། ལམ་དུ་བྲག་ལ་ཞབས་རྗེས་བཞག ལྡིང་ཚོ་བརྒྱད་པར་ཆེས་བསྙུན་པ་ན་རྟོགས་ལྡན་པ་ཞིག་ལ་སངས་རྒྱས་ཀྱི་ཞིང་མང་པོ་བགྲོད་པར་འདོད་དོ་ཞེས་གསུངས་ཤིང་དེས་བཞུགས་པར་གསོལ་བ་བཏབ་པའི་ཐུགས་ཉམས་ཤར་བ་དང་དུས་མཉམ་པར་མཁས་གྲུབ་གཙང་ཆེན་པའི་གཟིགས་སྣང་ལ་སྤྲུལ་སྐུ་རིན་པོ་ཆེ་འདི་ཉིད་ཕེབས་ཏེ་སྙིགས་མའི་སེམས་ཅན་འདུལ་བར་དཀའ་བས་ཁོ་བོ་ཞིང་ཁམས་གཞན་དུ་འགྲོ་ཁྱེད་རང་ཡང་འདོང་གསུངས་པ་ན་ཅིས་ཀྱང་བཞུགས་པར་གསོལ་བ་བཏབ་པས་ཞལ་གྱིས་བཞེས་སོ་གསུངས་ཤིང་ལྟས་འདི་ལྟར་ནས་བཞུགས་པར་ཞུ་ཡིག་ཡང་ཕུལ། ལྷུན་གྲུབ་སྟེང་རི་ཁྲོད་དུ་བཞུགས་དུས་སྔགས་བདག་གིས་གུས་པར་བཏུད་ཅིང་བསྔགས་པ་བརྗོད་པར་གཞན་དག་གིས་ཀྱང་མཐོང༌། དབྱངས་ཅན་མས་མནལ་ལམ་དུ་ཨ་རུ་ར་དང་པུ་ཏི་གཏད་ཅིང་ལུང་བསྟན་པ་གཟིགས་ཏེ་སྙན་དངགས་ཀྱི་མཁྱེན་པ་རང་བྱུང་དུ་བྱུང༌། འཇའ་ཚོན་གླིང་དུ་དགྱེས་རྡོར་ཤིན་ཏུ་གསལ་བ་ཡུམ་གྱིས་མ་བསྒྲིབས་པར་གཟིགས་ནས་དེའི་སྒོ་ཕྱེ།

དགའ་ལྡན་མ་མོར་ཁྲི་མཐོན་པོའི་སྟེང་དུ་བཞུགས་ནས་སྐྱེ་བོ་དཔག་མེད་ལ་འཇམ་དབྱངས་ཀྱི་བསྟོད་པ་གང་བློ་མའི་གླེགས་བུ་ཕྱག་དུ་བཟུང་ནས་དོན་བཤད་དེ་ཞལ་དུ་མིད་པར་དགོངས་སྣང་ལས་སད་ཚེ་བསྟོད་པ་དེ་ཐུགས་ལ་སྣང་ཞིང་ཏིང་ངེ་འཛིན་དུ་མ་འཁྲུངས། དེ་ཕྱིན་གསུང་རབ་ཀུན་ལན་རེ་གཟིགས་པས་མཁྱེན། སླར་སློབ་དཔོན་རིན་པོ་ཆེ་འཇམ་དཔལ་བཟང་པོ་ལས་བཀའ་བརྒྱུད་རིན་པོ་ཆེ་རྣམས་ཀྱི་བཀའ་འབུམ་དང་ཨོ་རྒྱན་བསྙེན་སྒྲུབ། ནཱ་རོ་ཆོས་དྲུག་སོགས་བཀའ་བརྒྱུད་རིན་པོ་ཆེའི་ཟབ་ཁྲིད་ཁྱད་པར་ཅན་རྣམས་དང་ནག་རྒྱལ་ཕག་གསུམ་གྱི་སྐོར། རྡོ་རྗེ་ཕྲེང་བ། བདེ་མཆོག་ལུ་ནག་དྲིལ་གསུམ། མཁའ་འགྲོ་རྒྱ་མཚོ། དུས་ཀྱི་འཁོར་ལོ། གཉིས་མེད་རྣམ་རྒྱལ་སོགས་གསར་རྙིང་གི་དཀྱིལ་འཁོར་བརྒྱ་ཕྲག་མང་པོའི་དབང་བསྐུར་རྒྱུད་འགྲེལ་དང༌། བསྐྱེད་རྫོགས་མན་ངག་སྙན་བརྒྱུད་མཐའ་དག་གསན་ཞིང་ཐུགས་དམ་གྱི་སྒོ་དུ་མ་ཤར། དཀྱིལ་འཁོར་སོ་སོའི་ཐིག་རྣམས་གསན་ཚེ་སློབ་དཔོན་ཨ་བྷ་ཡཱ་ཀ་ར་པཎྜི་ཏ་དཀར་གསལ་ངུར་སྨྲིག་ཅན་དུ་བྱོན་ནས་མངོན་སུམ་ལྟར་ཁྲིད་པའི་མནལ་སད་པ་ན་ཇི་ལྟ་བར་མཁྱེན། ཀུན་མཁྱེན་ཆེན་པོའང་དེ་ལ་ཐུགས་མི་ཕྱེད་པའི་དད་པ་འཁྲུངས། དེའི་ཚེ་དངོས་ཉམས་མནལ་ལམ་དུ་རྒྱུད་སྡེའི་ལྷ་དེ་དག་ཐམས་ཅད་ཀྱིས་བྱིན་གྱིས་རློབ་པའི་སྣང་བ་དུ་མ་གཟིགས། སྔོན་གནས་མང་དུ་དྲན་པས་གཞན་ལ་ཡིད་ཆེས་བསྐྱེད་ཅིང་ཁྱད་པར་དུ་རྟོགས་ལྡན་ཆོས་བཟང་ལ་དེ་བཞིན་གཤེགས་པ་དཀོན་མཆོག་ཡན་ལག་ཏུ་གྱུར་པའི་རྣམ་ཐར་གསུངས། དེའི་ཚེ་ཀུན་མཁྱེན་ཆེན་པོས་ཡོན་ཏན་ཁྱད་པར་བ་དག་གསོངས་ཤིག་པར་བཀའ་གནང་བས་དེ་ཕྱིན་ཆེར་མ་གསུངས་སོ།། ལོ་རས་ཀྱི་སྐུའི་སྐྱེ་བ་གཙང་ཆེན་ཆོས་ཀྱི་དབང་ཕྱུག་གིས་ཀྱང་མཁས་བཙུན་བཟང་གསུམ་གྱི་ཡོན་ཏན་ལ་ཐུགས་དད་ཆེར་སྐྱེས་ཏེ་དབུ་རི་བའི་དགོན་གནས་ཐམས་ཅད་ཕུལ། བཀའ་བརྒྱུད་འདིའི་བསྟན་པ་སྒྲུབ་ཚུགས་ཤ་སྟག་གིས་འཛིན་དགོས་པ་ཡིན་པས་རྗེ་ཉིད་འབྲས་བུ་མཐར་ཕྱིན་རུང༌།

སྒྲུབ་བརྒྱུད་ཀྱི་མིག་ལྟོས་ཀྱི་སླད་རེ་ཞིག་སྒྲུབ་པ་གནང་བར་ཡང་ཞུས་བཞིན། སྒམ་པོར་སྐུ་མཚམས་ལ་ཐེགས། བྱ་རྒོད་མང་པོས་བསུ་བ་ལྟར་དང༌། དགེ་འདུན་རྣམས་ཀྱིས་བསུས། ཤིང་སྤང་ཐང་དུ་བཀའ་བརྒྱུད་ཀྱི་བླ་མ་རྣམས་ཀྱིས་བྱིན་གྱིས་རློབ་པར་གཟིགས། རྗེ་སྒམ་པོའི་ཆོས་ཁྲིར་བཞུགས་སྟེ་དྭགས་པོའི་ཆོས་བཞི་གསུངས་པ་ན་མེ་ཏོག་གི་ཆར་བབ། དེ་དག་ཏུ་ཟླ་བ་དགུར་སྒྲུབ་པ་མཛད་པ་ན་དག་སྣང་དང་ངོ་མཚར་མང་ཞིང་ཚེ་སྒྲུབ་མཛད། ཚེའི་བུམ་པ་དྲུག་ཅུ་རྩ་གཉིས་རྙེད་པའི་ལྟས་གཟིགས། ཐུགས་དམ་ཆེས་འཕེལ་ཞིང་རྟེན་འབྲེལ་མང་དུ་གཟིགས། ཕུག་མོ་ཆེར་ཏྲག་ཤད་ཡང་ཡང་གཟིགས། དགེ་བཤེས་ཆོས་གྲགས་ཀྱི་བདུན་ཚིགས་བྱང་བཞུས་མཛད་པ་ན་ལྷར་སྐྱེས་པར་གཟིགས། ཀོང་པོར་ཕེབས་བཞེད་ཚེ། དྭགས་ལྷ་སྒམ་པོས་བཞུགས་པར་གསོལ་བ་ཡང་ཡང་བཏབ་ཅིང༌། མངོན་སུམ་དུའང་ཆར་ཆེན་པོས་ཕེབས་ལམ་བསྐྱིལ། ཟུར་མཁར་དུ་རྗེ་དྭགས་པོའི་འཕེལ་གདུང་མཇལ་ཚེ་དེ་མ་ཐག་ཏུ་འཕེལ། རིམ་པས་དགའ་ལྡན་མ་མོ་གསའ་ཕུ་སོགས་སུ་ཕེབས། རྗེ་མར་པ་ཞལ་གཟིགས་ནས་བསྟོད་པ་ཡང་མཛད། དེའི་ཚེ་ཕྱོགས་ཀུན་སྙན་པའི་འོད་དཀར་པོས་ཁྱབ་པས་དབུས་གཙང་ནས་འགོས་ལོ་གཞོན་ནུ་དཔལ་དང༌། མཁས་པ་ནམ་མཁའ་བློ་གྲོས་པ་སོགས་དགེ་བའི་བཤེས་གཉེན་ཆེན་པོ་དུ་མ་ཆེད་དུ་མཇལ་དུ་བྱོན་ཞིང་གུས་པས་མཆོད་ཅིང་ཆོས་དུ་མ་གསན། དབུས་ཕྱོགས་སུ་ཕེབས་པར་གསོལ་བ་ཡང་བཏབ། ཞིང་སྐྱོང་གིས་གནང་བ་ཕུལ་ཏེ་སྒྲུབ་ཐབས་རྒྱས་པའང་མཛད། དགའ་ལྡན་མ་མོ། ཀརྨ་ཕོག་རྩ། སྟག་རྩེ་སོགས་སུ་ཡི་དམ་ཆོས་སྐྱོང་གི་ཞལ་གཟིགས་མང་ཞིང་བསྟོད་པ་མཛད། དེ་ནས་རྙེ་བོ་རྔོད། སྤོ་བོ་རྣམས་བརྒྱུད་མདོ་ཁམས་ཀྱི་ལྷོ་རོང་ནས་ལྷོ་ལུང་ཆེན་བཅོ་བརྒྱད། འདན་མ། གླིང་བེ་རི་ལ་སོགས་ཆུ་བོ་ཆེན་པོ་བཞིའི་རྒྱུད་ཀྱི་སྐྱེ་བོ་སོ་སོས་སྤྱན་དྲངས་ཤིང་སོ་སོར་ངོ་མཚར་གྱི་གཟིགས་སྣང་དང་ཐན་པ་སེལ་བ་འཇའ་དང་མེ་ཏོག་ལ་སོགས་པའི་ལྟས་དང་མི་མ་ཡིན་སོ་སོས་བཀུར་སྟི་བྱེད་པ་སོགས་ནི་བགྲང་གིས་མི་ལངས།

དགུང་ལོ་ཉེར་གཉིས་པ་རྟ་ལོར་དར་དང་རྡོ་སོགས་བརྒྱུད་ཀྲེ་རོང་ལྕགས་གསུམ་སོགས་ཤར་ཁའི་ཡུལ་དུ་བྱོན། རྗེ་ཆོས་གྲགས་རྒྱ་མཚོ་ཕྱོགས་དེར་ཕེབས་པའི་དྲུང་དུ་བྱོན། རྗེའི་དྲུང་དུ་བསྟན་པ་རྒྱ་མཚོ་མཐའ་ཡས་དང༌། བླ་མ་རྣམ་གཉིས་ལས་གསུང་ཆོས་མང་དུ་གསན་ཞིང་དཔོན་སློབ་ལྷན་ཅིག་པར་རེ་ཞིག་བཞུགས། སླར་གླིང་ཚང༌། རི་ཆེ་སོགས་ནས་དགུང་ལོ་ཉེར་བཞི་པ་སྤྲེལ་ལོ་དགའ་ལྡན་མ་མོ་ནས་བརྒྱུད། གདན་ས་ཐེལ་དང་ཚོང་འདུས་བྲག་ཁ་ལ་སོགས་པར་ཕེབས། རྗེ་ཡིད་བཟང་རྩེ་པ་དང་རྗེ་ནམ་པ་གཉིས་ལྷ་གཟིགས་རླངས་ཀྱི་ཏི་ཤྲིར་གྱུར་པས་གཙོ་བོར་ཞབས་ཏོག་གིས་གུས་མཆོད་མཛད་ཅིང་ཕར་ཡང་བཀུར་སྟི་ཆེར་མཛད། དཔྱིད་འབྲིང་གི་ཚེས་བཞིའི་སྔ་དྲོ་ཡིད་བཟང་རྩེ་པས་མཁན་པོ་དང་དགེ་འདུན་སྒང་གི་ཚོགས་པའི་ཆོས་རྗེ་རབ་འབྱོར་སེང་གེས་ལས་སློབ་མཛད། ཆོས་རྗེ་ནམ་པས་གསང་སྟོན་མཛད་དེ་དགེ་འདུན་མཚན་ཉིད་དང་ལྡན་པ་གྲངས་ཚང་གི་དབུས་སུ་བསྙེན་པར་རྫོགས། མཁན་པོ་ལས་དུས་ཀྱི་འཁོར་ལོ། སྒྱུ། གསང༌། བདེ། དགྱེས། མཁའ། གདན། གཤེད་སྐོར་སོགས་ཀྱི་སྐོར་མཐའ་དག་དང་དོན་དམ་ངེས་འབྱེད་དབུ་མ་ཆེན་པོའི་ལྟ་ཁྲིད་འཕགས་པ་བྱམས་པའི་ཆོས་སྡེ་ལྔ་སོགས་སྔ་ཕྱིར་གསན་པ་མཐའ་ཡས། སློབ་དཔོན་གཉིས་ལས་ཀྱང་ཆོས་མང་དུ་གསན་ཞིང་ལས་གྲལ་ལ་བཞུགས་པའི་སློབ་དཔོན་གཞོན་དབང་ལ་ཡང་ཆོས་མང་དུ་གསན་ཏེ་ཕྱིས་ཡིད་བཟང་རྩེ་པ་ཕྱི་མར་གྲགས། ལོ་ཆེན་བསོད་ནམས་རྒྱ་མཚོ་ལས་ནི་མར་ལུགས་དང་པཎ་ཆེན་ལུགས་སོགས་དང་གསར་རྙིང་གི་ཟབ་ཆོས་ཅིར་ཡང་གསན་པ་མཐའ་ཡས། རྗེ་ལོ་ཆེན་གྱི་བཀའ་དང༌། ཡར་རྒྱབ་ནས་དཔོན་ས་སྲས་མཆེད་བཅས་ནས་དད་གུས་ཆེན་པོ་གཏན་གྱི་སྦྱིན་བདག་ཏུ་གྱུར་ནས་ཕྱིས་གནས་ནང་གི་བྱམས་པའི་སྐུ་དང༌། དགའ་ལྡན་མ་མོའི་རྟེན་གཙོ་ཐུབ་ཆེན་སོགས་ཀྱང་དེ་ཉིད་དུ་བཞེངས་པ་མཛད། བྱམས་གླིང་སྨོན་ལམ་གྱི་གྲལ་དབུར་ཡང་ལན་མང་དུ་ཕེབས། ལྷ་ས་དང་མཚུར་ཕུར་ཕེབས་ཇོ་བོ་ཆེན་པོ་མཆེད་དང་ཛམ་གླིང་རྒྱན་གཅིག་སོགས་རྟེན་མཆོག་རྣམས་ལ་མཆོད་སྤྲིན་དཔག་ཏུ་མེད་པས་མཆོད་དེ་དབུས་གཙང་གི་ཆོས་སྡེ་མཐའ་དག་ལ་ཟང་ཟིང་གི་ཚོགས་འབུལ་རྒྱ་ཆེར་བསྐྲུན།

ལྷ་གྲགས་པ་མཐའ་ཡས་ཀྱིས་སྤྱན་དྲངས་ཏེ་གཡམ་བཟང་ལ་སོགས་པར་འགྲོ་དོན་མཛད། ས་བྱི་ཟླ་བ་གསུམ་པར་གཞིས་ཀ་གྲི་གུ་ནས་བརྒྱུད་ལྷ་སར་མཆོད་པ་མཛད་ཅིང་གནས་ནང་དུ་སློབ་དཔོན་བླ་མ་རྒྱལ་མཚན་ལས་ཆོས་མང་དུ་གསན། མཚུར་གནམ་སོགས་ནས། གནམ་མཚོ་ཕྱུག་མོའི་བཀྲ་ཤིས་དོ་བོ་ཆེའི་བར་དུ་བྱོན་ཏེ་བན་སྒར་དབོན་པོ་སོགས་ཆོས་ཀྱིས་ཚིམ་པར་མཛད། ར་སྒྲེང་དུ་མཆོད་སྦྱིན་མཛད། སྟག་ལུང་དུ་སྤྱན་དྲངས་ཏེ་ཆོས་དང་ཟང་ཟིང་གིས་ཚིམ་པར་མཛད། འཕན་ཡུལ་སོགས་ནས་བརྒྱུད་མངོན་དགའ་ཆོས་རྫོང་དུ་རྗེ་ཡིད་བཟང་རྩེ་པ་ལ་ཆོས་མང་དུ་གསན། མཁའ་འགྲོ་རྒྱ་མཚོའི་འགྲེལ་པ་སོགས་ཕར་ཡང་ཟབ་ཆོས་མང་དུ་གནང༌། ཚོང་འདུས་སུ་སྤྱན་སྔ་རིན་པོ་ཆེར་ཆོས་མང་དུ་གནང་ཞིང་བསམ་ཡས་སྲིན་པོ་རི་རྣམས་སུ་མཆོད་པ་མཛད། དོལ་ལྷུན་རྩེར་རྗེ་ལོ་ཆེན་ལ་རྔོག་ཆོས་རྣམས་གསན་ཚེ་མཁའ་ལས་ལྷའི་རྔ་བོ་ཆེ་གྲགས་པ་དང་མཚོ་ཆེན་པོ་ཞིག་ལྷག་མེད་དུ་གསོལ་བའི་དགོངས་ལྟས་ཤར། རྗེ་ལོ་ཆེན་གྱིས་ཀྱང་ཕག་མོ་ཞལ་བཞི་མ་ལ་སོགས་མང་དུ་གསན། རྗེ་མར་པའི་སྒྲུབ་གནས་གཟིགས་པར་བཞེད་པས་ལྷོ་བྲག་ཕྱོགས་སུ་ཕྱགས་བཏེག ས་མོ་ཕག་ལོ་ཤར་བ་ན་སྲས་མཁར་གྲོ་བོ་ལུང་དུ་ཕེབས་ཏེ་མཆོད་བསྟོད་མཛད། མཁར་ཆུའི་བར་གྱི་ཡུལ་གྲུ་རྣམས་སུ་བྱོན་ཏེ་ཐམས་ཅད་རྩེ་གཅིག་གུས་པས་བསྟི་སྟང་དང་མཆོད་སྤྲིན་རྒྱ་མཚོས་བསྙེན་བཀུར་ཆོས་དང་ཟང་ཟིང་གི་འགྲོ་དོན་རླབས་ཆེར་མཛད། ལྷ་ལུང་དུ་སྒྲུབ་སྡེ་མཛད་པར་བརྩམས་པ་ན་དེ་ཡི་ཡུལ་གྱི་ལྷས་ས་གཞི་ཕུལ་བ་གཟིགས་པས་བཀྲ་ཤིས་དགེ་འཕེལ་གྱི་སྒྲུབ་གནས་མཛད། དེར་ལོ་གཅིག་ཏུ་སྐུ་མཚམས་མཛད་ཚེ་རང་གི་ཕྱག་གཡས་པ་ལྷུང་བའི་མནལ་ལྟས་བྱུང་ཚེ་མཚུར་ཕུར་གཙུག་ལག་ཁང་ཅུང་ཟད་ཞིག་པ་དང་ལྷ་ཆེན་གྱི་ཕྱག་ལ་ཆུད་ཟོས་བྱུང་བ་གསན་ཏེ་གསོ་བའི་ཡོ་བྱད་རྒྱ་ཆེར་གནང༌། གྲོ་བོ་ལུང་ཟངས་ཕུག་ཏུ་སྒྲུབ་པ་བ་སུམ་ཅུའི་འདུ་ཐེབས་སྦྱར། ལྕགས་བྱི་ཟླ་བ་གསུམ་པ་ནས་མོན་བུམ་ཐང་ནས་བ་རུ་ཎ་ཆོས་འཁོར་གྱི་བར་དུ་བྱོན་ཏེ་ཟླ་གཅིག་གི་ཁོངས་སུ་བཙུན་སར་སུམ་བརྒྱ་ལྷག་པ་བྱུང་བ་རྣམས་བཙུན་གོས་ཀྱི་སྦྱིན་པ་དང་བཅས་རབ་བྱུང་གི་རྟགས་སུ་བསྒྲུབས་ཏེ་ཧོར་ཟླ་དྲུག་པའི་བཅོ་ལྔ་ནས་ལྷུན་གྲུབ་ཆོས་སྡེའི་གཙུག་ལག་ཁང་མཛད།

སླར་བཀྲ་ཤིས་དགེ་འཕེལ་དུ་ཕེབས་ཏེ་སྒྲུབ་པ་པོ་བཞི་བཅུའི་སྒྲུབ་རྒྱགས་སྦྱར་ཞིང་བཅའ་བ་ལེགས་པར་མཛད། སླར་ཡང་རྒྱབ་འོན་སོགས་སུ་ཕེབས་ཏེ་བླ་མ་རྣམས་དང་ཆོས་ཕར་གསན་ཚུར་གསན་གྱི་བགྲོ་བས་དུས་འདའ་བར་མཛད་ཅིང་རྗེ་འགོས་ལ་ཕུར་པའི་དབང་གསན་ཚེ་མནལ་ལམ་དུ་སློབ་དཔོན་པདྨ་གཟིགས། སྤྱན་སྔ་རིན་པོ་ཆེ་དང་སྡེ་སྣོད་འཛིན་པ་དུ་མར་སོ་སོའི་འདོད་ཆོས་མང་དུ་གནང༌། དེའི་ཚེ་སྤྲིན་ནག་གི་ནང་ནས་མི་ནག་ཕུར་ཐོགས་ཐོན་ཏེ་ཐུགས་ཀར་བསྣུན་པའི་མནལ་ལྟས་གཟིགས་པ་ན་རོ་སྙོམ་གནད་དུ་བསྣུན། བད་མཁྲིས་ཀྱིས་བསྙུན་བྱུང་ཡང་དེ་མ་ཐག་ཞི། ཡབ་ཡུམ་གྱི་དོན་དུ་མི་འཁྲུགས་པ་དང་ཚེ་དཔག་སྐུ་ཡར་སྟོད་དུ་བཞེངས་པར་བར་ཆད་སྲུང་བའི་ཕྱག་ནས་མཛད་པས་ལུགས་བླུགས་པ་ན་ནས་འབྲུ་མ་ཚིག་པར་ལུགས་གསེབ་ན་གནས་པ་བྱུང༌། སྤྱན་སྔ་རིན་པོ་ཆེས་སྣེ་གདོང་དུ་སྤྱན་དྲངས་ཏེ་དེར་ཐུགས་འདུན་ཅི་ལྟ་བ་བཞིན་དུ་ཆོས་ཀྱིས་ཚིམ་པར་མཛད། རིན་སྤུངས་ནང་སོ་སོགས་པར་འདོད་ཆོས་གནང༌། 

ཧོར་ཟླ་དགུ་པའི་ཚེས་གཅིག་ལ་ཁྲི་སྟོན་གྱི་ཤིས་བརྗོད་མཛད། ཡར་སྟོད་དུ་རྟེན་ཆེན་གྲུབ་པའི་རབ་གནས་མཛད། བྱ་པས་སྤྱན་དྲངས་པའི་ངོར་ཆོས་རྒྱལ་ལྷུན་པོར་ཕེབས་ཏེ་ཆེས་གུས་པས་མཆོད། གསེར་ཕྱེ་འབུམ་པ་དང༌། ཁྱད་པར་གྲུབ་ཆེན་ཀརྨ་པའི་ལུང་བསྟན་ལྷ་ཁང་ལ་མཆོད་པ་ཆེར་མཛད། ཟངས་པོ་ཆེ་སོགས་པར་གྱོན། སྡེ་དྲུག་གིས་མཆོད། བྱར་ཆོས་སྡེར་བླ་མ་འཕགས་ཆེན་སོགས་ལ་གསུང་ཆོས་མང་དུ་གནང༌། ཙཱ་རིར་ཕེབས་ཏེ་ཡུལ་སྟོད་དུ་ཆོས་དང་ཟང་ཟིང་གི་སྦྱིན་པ་ཆེར་མཛད། ཡུལ་སྨད་བསིལ་ཚལ་དུ་ཕག་མོའི་དབང་སྐྱེད་རྫོགས་སོགས་ཀྱིས་འདུས་པ་རྣམས་ཚིམ་པར་མཛད། དེ་དག་གི་ཚེ་སྐུ་རྒྱུན་དུ་ཅུང་ཟད་བསྙུན་པར་སྨན་དཔྱད་ཀྱིས་མ་ཕན་ཡང༌། ས་ཕྱོགས་དེ་སྐྱེས་བུ་མཚོན་ཐོགས་པས་གང་ཞིང་གད་རྒྱངས་དྲག་ཏུ་སྒྲོགས་པའི་མཚོན་ཆས་བསྙུང་བའི་གནས་རྣམས་དུམ་བུར་གཏུབས་པའི་དགོངས་ཉམས་ཤར་མ་ཐག་སྐུ་འཕར་གཡོ་དྲག་ཏུ་བྱུང་བས་དངས། སླར་ཆོས་རྒྱལ་ལྷུན་པོར་ཕེབས་པ་ན་རྗེ་ཡིད་བཟང་རྩེ་པ་དགུར་ལོ་གོ་གསུམ་དུ་ཕེབས་པ་སྐུ་ན་བགྲེས་ཐལ་རུང་ཐུགས་རྩོམ་སོགས་མི་འཆག་པ་དང་སྐུ་ཟོར་ཡང་ཞིང་བདེ་བ་ཡོད་ཀྱང་སྐུ་གྲིབ་ཀྱི་རྣམ་པས་ཅུང་ཟད་བསྙུན་པར་གསན་ཏེ་སྐུ་རིམ་དུ་མ་མཛད་ཀྱང་ཞི་དབྱིངས་སུ་གཤེགས་པའི་མཚན་མ་མཁྱེན་ཏེ་དེ་ལྟའི་ཞུ་ཡིག་ཕུལ་ཏེ་མི་རིང་བར་ཞི་བར་གཟིམས། རྫ་དམར་བས་སྤྱན་དྲངས་དགོན་མ་ལག་ཕུལ་ཏེ་ཡོམ་ལ་སོགས་པ་དང་ཆབ་གཅིག་པར་བདག་རྒྱན་མཛད། རྟེའུ་རར་སྤྱན་དྲངས། རྗེ་ཉིད་ཀྱི་གུས་ལྡན་གྱི་སློབ་མ་ཆག་ལོ་རིན་ཆེན་ཆོས་རྒྱལ་གྱིས་རྟེན་ངོ་མཚར་ཅན་དུ་མ་ཕུལ། ཧོར་ཟླ་བཅུ་གཉིས་པའི་ཚེས་དྲུག་ལ་ཆོས་འཁོར་ལྷུན་པོའི་མཆོད་རྟེན་གྱི་རབ་གནས་མཛད། རྗེ་འགོས་ཀྱི་དགོངས་རྫོགས་གསོལ་འདེབས་དུ་མ་མཛད་པ་ན་དག་སྣང་མང་དུ་གཟིགས། སླར་གོ་ར་ཆོས་རྫོངས་སུ་ཕེབས་པ་ན་རྗེ་ལོ་ཆེན་གྱིས་བརྟན་བཞུགས་ཕུལ་མི་གནང་བ་སླེབ།

རྩེས་དང་དུ་བླ་ཡེལ་ཆེན་མོར་རྗེ་འགོས་ཀྱི་གཤེགས་རྫོངས་སུ་བཞི་སྟོང་གི་དགེ་འདུན་གྱི་ཚོགས་ལ་འགྱེད་ཆེན་མཛད་ཅིང་ཆོས་ཀྱིས་ཀྱང་ཚིམ་པར་མཛད། ཡང་དགོན་དུ་སྐུ་གདུང་ལ་མཆོད་པ་མཛད་ཅིང་རིན་པོ་ཆེའི་ཟ་མ་ཏོག་ཏུ་བཞུགས་སུ་གསོལ། ཆུ་སྟག་ཧོར་ཟླ་དང་པོའི་ཚེས་གསུམ་ལ་འཕྱོང་རྒྱས་སྟག་རྩེར་སྤྱན་དྲངས་ཏེ་རི་བོ་བདེ་ཆེན་ལ་ཕྱག་ནས་མཛད་ཅིང་ཞབས་ཏོག་རྒྱ་ཆེར་མཛད། མི་ཕྱེད་པར་དད་དེ་སྦྱིན་བདག་གི་རྩ་བར་གྱུར། སླར་ཡར་རྒྱབ་ཏུ་རྗེ་ལོ་ཆེན་དང་ཆོས་བགྲོས་ནས་རྗེ་ཐམས་ཅད་མཁྱེན་པ་ཀརྨ་པ་མདོ་ཁམས་ནས་དབུས་སུ་ཕེབས་པ་ལ་མཇལ་དུ་ཐེགས་པ་ན་ཡར་རྒྱབ་ནས་འབུལ་ཞབས་རྒྱ་ཆེར་སྤྲོས་བཞིན་ཕེབས། སློབ་དཔོན་ཆེན་པོ་གུའི་གུང་པས་ཕྱག་འཚལ་སྒང་ནས་བསུ་བ་མཛད། ཟླ་བ་དང་པོའི་ཉེར་དྲུག་གི་ཉིན་མཚུར་ཕུའི་བཀྲ་ཤིས་སར་མར་དཔོན་སློབ་མཇལ། ཧོར་ཟླ་གཉིས་པའི་ཚེས་གཅིག་ལ་གཞི་ལེན་གྱི་དགའ་སྟོན་འབུལ་ཞབས་ཆེར་མཛད། རྗེ་ཐམས་ཅད་མཁྱེན་པ་ལས་མདོ་དུ་མའི་ལུང་གསན་པ་དང་འགྲོ་དོན་ཡང་མང་དུ་མཛད། སྟག་ལུང་པས་སྤྱན་དྲངས་ཏེ་སྐྱི་འབན་བརྒྱུད། ཀ་དྲུག་པ་སོགས་དགེ་འདུན་གྱིས་བསུས་ཏེ། མཆོད་ཁང་ཆེན་མོའི་ཐིལ་དུ་མཇལ། ཟླ་བ་གསུམ་པའི་ཚེས་གཉིས་ནས་ཀུན་མཁྱེན་ངག་དབང་གྲགས་པའི་དྲུང་དུ་འབྲི་གདན་སྟག་གསུམ་གྱི་ཆོས་མང་དུ་གསན། ཆོས་རྗེ་སྐུ་མཆེད་སོགས་ལ་ཟབ་ཆོས་ནང་དོན་དང་མཁའ་སྤྱོད་བཀའ་འབུམ་སོགས་གནང་ཞིང་ཚོགས་ཆོས་སུ་དྭགས་པོའི་ཆོས་བཞི་གནང༌། ཕན་ཚུན་གཉིས་ཀ་ནས་འབུལ་ནོད་མཐའ་ཡས། རིམ་པས་སྐྱི་ཤོད་ནས་སྤྲེ་ཞིང་དུ་གདུང་ཁང་རིན་པོ་ཆེ་སོགས་མཆོད། དོལ་བསམ་གླིང་དུ་རྗེ་ལོ་ཆེན་ལས་སྦྱོར་དྲུག་ཉམས་ཁྲིད་དུ་མཛད་པས་སྟོང་གཟུགས་རྒྱ་ཆེར་གཟིགས་ཤིང་ཟབ་གནད་དུ་མ་གཟིགས། འདུལ་བའི་ཕྱོགས་རྣམས་རྒྱས་པར་གསན། རྗེ་དོན་ལྡན་ཞབས་ཀྱི་དྲིལ་བུ་ལུས་དཀྱིལ་ཆེན་མོའི་དབང་དང་མཁའ་འགྲོ་རྒྱ་མཚོའི་འགྲེལ་པ་ཚུར་གསན།

དཔོན་སློབ་ལྷན་ཅིག་པས་བྲག་ཁ་ཡང་དགོན་སོགས་སུ་ཕེབས། རྗེ་འགོས་ཀྱི་མཆོད་རྟེན་ལ་རབ་གནས་མཛད། བྱམས་གླིང་སྨོན་ལམ་ལ་ཕེབས་ཆོས་མང་དུ་གསུངས་ནས་འབྲོག་ལམ་བརྒྱུད་དེ་ལྷ་གྲགས་པ་མཐའ་ཡས་ཀྱིས་མཆོད། ལྷོ་བྲག་ཤར་གྱི་སྨྲ་བོ་ཅོག་པོའི་གནས་གཟིགས། ཆ་ལུང་དུ་ཞག་ཉི་ཤུ་དབེན་པ་མཛད། དྲུག་རལ་དང་ཁྱུང་ཚང་ཞིང་ཆེན་རྣམས་ཡོན་བདག་སོ་སོས་ཕུལ་ཏེ་བདག་རྒྱན་མཛད། ཡ་འབྲོག་ཁྲི་དཔོན་པས་མཆོད། བཀྲ་ཤིས་དགེ་འཕེལ་དུ་མཚུར་ཕུའི་སློབ་དཔོན་གུའི་གུང་པ་གཤེགས་པའི་དགོངས་རྫོགས་མཛད། དེ་མ་ཐག་གོང་མ་ཀུན་དགའ་ལེགས་པའི་དགོངས་རྫོགས་ཀྱི་དབུར་སྤྱན་དྲངས་ཏེ་ཡར་འབྲོག་བརྒྱུད་བྱོན། ཧོར་ཟླ་བདུན་པའི་ཉེར་ལྔ་ཕྱི་མར་རྩེའི་ཚོམས་སུ་ཚོགས་ཆེན་པ་དང་ཐེལ་རྩེས་དང་གི་སྟོད་རག་ལྔ་བརྒྱ་ཙམ་གྱི་དབུས་སུ་གདུང་མཆོད་ཀྱི་བསྔོ་བ་གནང༌། ཟླ་བ་བརྒྱད་པ་ཕྱི་མའི་ཚེས་བཅུ་གསུམ་ལ་རྩེས་དང་གི་བླ་ཡེལ་ཆེན་མོར་ལྔ་སྟོང་གི་ཚོགས་པའི་གྲལ་དབུ་མཛད། དཔོན་ས་ལ་བཀའ་ཆོས་དུ་མ་གནང༌། བྱ་མདར་རྗེ་ལོ་ཆེན་དང་མཇལ་ཞིང་སླར་ཡང༌། འཕྲོག་དང་སྨན་ཐང་སོགས་སུ་འགྲོ་དོན་ཅི་རིགས་པ་མཛད་ཚེ་མནལ་ལྟས་ངན་པ་དུ་མ་བྱུང་བར། བཀྲ་ཤིས་དགེ་འཕེལ་དུ་ཕེབས་པར་རྗེ་ལོ་ཆེན་གཤེགས་པའི་ཕོ་ཉ་སླེབ་སྟེ་ཧོར་ཟླ་དགུ་པའི་བཅུ་བདུན་ལ་བཏེགས། ལྷུན་རྩེར་སྐུ་གདུང་ལ་མཆོད་པ་མཛད་པའི་ནུབ་གཅིག་རྗེ་འགོས་དང་ལོ་ཆེན་གཉིས་སྐུ་དྲུང་ན་བཞུགས་པར་སྣང་བ་ལས་གཉིས་ཀ་སྐུ་ལུས་མེའི་ཕུང་པོ་ལྟ་བུའི་འོད་ཕུང་དུ་གྱུར་ནམ་མཁའ་ལ་ཇེ་མཐོར་གཤེགས་པ་ན་ཐུགས་དད་པས་དེའི་རྗེས་སུ་སྙེགས་པ་ན་ཅི་ཞིག་ན་ལྷོ་ནུབ་ཀྱི་མཁར་མདའ་འཕངས་པ་ལྟར་བཞུད་ཅིང་ཉིད་དེ་ནས་སླར་ལོག་པར་གཟིགས་ཏེ་འདི་ནི་དུས་འཁོར་ལས་བཤད་པའི་ཡེ་ཤེས་ཀྱི་སྐུ་འགྲུབ་པའི་མཚན་མར་རྗེ་འདི་ཉིད་བཞེད་དོ།། སླར་སྐུ་གདུང་སྦྱོང་བ་དང་དགེ་འདུན་སྒང་པ་དང་རྩེས་དང་སོགས་སུ་མང་སྐོལ་དང་ཚོགས་འགྱེད་རྒྱ་ཆེར་མཛད།

ཡར་རྒྱབ་ནས་དགོངས་རྫོགས་ཀྱི་ཐང་སྟོན་མོ་མཛད་པའི་གྲལ་དབུར་བཞུགས། རྗེ་ལོ་ཆེན་གྱི་བསྟོད་པ་དང་རྣམ་ཐར་ངོ་མཚར་རྒྱ་མཚོ་ཡང་མཛད། དེ་དག་གི་བར་དུ་ཆག་ལོ་གསུམ་པ་སོགས་ལ་བརྟག་གཉིས་ཀར་ལུགས་སོགས་གནང༌། བཅུ་གཅིག་པའི་ཚེ་གསུམ་ལ་གོང་དཀར་དུ་སྤྱན་དྲངས་ཏེ་རྡོ་རྗེ་གདན་དུ་མཆོད་པ་རྒྱ་ཆེར་མཛད། ཆོས་རྗེ་མཐུ་སྟོབས་དབང་ཕྱུག་ཀུན་དགའ་རྣམ་རྒྱལ་ལ་དབང་དུ་མ་གནང༌། ལྷུན་རྩེར་རྗེའི་སྐུ་འདྲར་རབ་གནས་སོགས་མཛད་དེ་སླར་ཡང་ལྷོ་བྲག་ཏུ་ཕེབས། གྲོ་བོ་ལུང་དུ་མཆོད་པ་མཛད། བུམ་ཐང་དུ་སྤྱན་དྲངས། ལྷུན་གྲུབ་ཆོས་སྡེར་ཕེབས་ཏེ་གཙུག་ལག་ཁང་སར་བཅོས་རྒྱས་པར་མཛད། གཞི་པའི་འདུས་པ་དང་ཁྱད་པར་ཕྱགས་ཕྱིར་ཆོས་འདོད་མཁས་བཙུན་དང་རིགས་རུས་ཕུན་སུམ་ཚོགས་པ་ཆེས་མང་པས་གར་བཞུགས་སུ་དབང་ལུང་ཟབ་ཁྲིད་རྣམ་བཤད་སོགས་ཀྱིས་འགྲོ་དོན་རྒྱུན་མི་འཆད་ཅིང་ཉིན་རེ་ཞིང་མདོ་སྔགས་ཅི་རིགས་པའི་ཐུགས་རྩོམ་ཡང་མི་འཆག་པར་མཛད་པ་ནི་རྒྱུན་གྱི་རྣམ་ཐར་ཡིན། དེར་སྡེ་འཁྲུག་བྱུང་བས་སྐུ་འཁོར་པ་རྣམས་ནད་ཡམས་ཀྱིས་ཉེན་ཚེ་སློངས་སུ་དགོངས་ཏེ་ལྷག་པར་ཐུགས་སྟོབས་སྐྱེས་ནས་མཆོག་གསུམ་གྱི་ཐུགས་རྗེ་ཆེད་བསྐུལ་གྱིས་སྐུ་འཁོར་པ་རྣམས་ཀྱི་ཉེར་འཚེ་ཞི། སྨན་འདམ་སོགས་ཀྱིས་དུས་གསུམ་སངས་རྒྱས། ཉེ་བའི་སྲས་བརྒྱད། ཁྲོ་བོ་གཉིས་དང་བཅས་པ་ལེགས་པར་བཞེངས་ཏེ་མཆོད་རྫས་རྒྱ་ཆེར་མཛད། པ་གྲོ་སོགས་མོན་ཤར་ནུབ་དུ་མས་སྤྱན་འདྲེན་ཞུས་ཀྱང་ཞལ་གྱིས་མ་བཞེས། ཚུར་མཇལ་མི་འབུལ་ཞབས་མཐའ་ཡས། བཙུན་གཟུགས་ཙམ་ལས་བསླབ་སྡོམ་གང་ཡིན་མི་འཚལ་བ་མང་དུ་འདུས་པ་ལ་བསླབ་སྡོམ་ཇི་བཞིན་དགོས་པའི་དགེ་མཚན་སྩལ་བས་གོ་བ་སྐྱེས་ཏེ་གསོལ་བ་འདེབས་པ་ན་མོན་བཙུན་མཐའ་ཡས་པར་བསླབ་སྡོམ་གནང༌། ཀོང་པོ་ནས་བླ་མ་ཡེ་རྒྱམ་དཔོན་སློབ་འབྱོར། གླང་མཐིལ་སོགས་པའི་ཡུལ་དུ་དགུན་ཉི་ལྡོག་སྐབས་ཕེབས་ཤིང༌། ཤིང་ཐམས་ཅད་ལོ་འདབ་རྒྱས།

སྐྱུ་རུ་ར་ལ་སོགས་པ་སྨིན། གེ་སར་གསུམ་པ་ལ་སོགས་པ་མེ་ཏོག་རྒྱས་ཏེ་བོད་ཀྱི་དབྱར་སོས་ལས་མཛེས་པར་གཟིགས་ཏེ་ཐུགས་སྤྲོ་བར་གྱུར། ཟླ་བ་བཅུ་གཉིས་པར་རེ་ཕལ་དང༌། ཆོས་སྡེ་སོགས་སུ་ཕེབས། འབྲུག་ལོ་ཟླ་བ་གཉིས་པའི་ཡར་ངོར་རབ་གནས་དང་དགའ་སྟོན་མཛད། སྐབས་འདིར་སྐྱེ་བོ་བདུད་རིས་ཀྱིས་རྒྱུད་དཀྲུགས་པ་འགའ་ཞིག་ཆིབས་རགས་སུ་རྒྱུག་ཅིང་མཐོ་འཚམས་པས། ཀམ་པོ་གནས་ནང་བདེ་ཚ་མཁན་པོའི་དབོན་གཅིག་གིས་རྟ་ལས་བབས་ནས་བསྲུང་བས་ཆིབས་རགས་རྣམས་དེ་ལས་བརྒལ། ཁོ་རང་བསད་པ་ཕྱིས་མོན་ཡུལ་དུ་མིར་སྐྱེས་ཏེ་བག་ཆགས་གསལ་པོར་བྱུང་བ་ནི་མོན་བླ་མ་བདེ་ཆེན་ཞེས་འགྲོ་དོན་རླབས་ཆེར་མཛད་པ་དེའོ།། ཟླ་བ་གཉིས་པའི་མཇུག་ལ་བོད་དུ་ཆིབས་བསྒྱུར་ཏེ་སྲས་མཁར་སྤྲུལ་པའི་ཕོ་ཕྲང་དུ་ཕེབས། དེ་ཚེ་སྐུ་མཁར་ལ་ཞབས་ཏོག་ཆེས་ངན་པར་གཟིགས་ཏེ་སྐྱེས་མཆོག་གཟིམ་སྤྱིལ་དུ་སྐྱེས་མཆོག་འཁོར་བཅས་དང་སྔགས་སྐུ་རྣམས་སྨན་ཐང་པ་ཞི་བ་འོད་ལ་འབྲིར་འཇུག་པའི་བཀའ་སྩལ་པ་གྲུབ་ཟིན་པའི་རབ་གནས་མཛད་ཅིང་མཆོད་པ་ཕུལ། འདི་དུས་རྗེ་དཔའ་བོ་བྱ་བཏང་མཛད་ནས་དེ་ཕྱོགས་ལ་ཕེབས་པའི་ཐོག་མར་སྲས་མཁར་གཟིམ་ཆུང་གི་རབ་གནས་མཛད་པ་དང་མཇལ་ནས་ཆོས་འབྲེལ་གསན་བཞེད་གནང༌། སླར་བཀྲ་ཤིས་དགེ་འཕེལ་དུ་ཕེབས། སྦྱིན་བདག་རྣམས་ལ་སྒྲུབ་སྡེ་གཉེར་བཅོལ་བསྒོས་གདམས་མཛད། རྣམ་ཐར་དུ་སྒྲུབ་སྡེ་འདི་ལ་ཤིན་ཏུ་དོ་གལ་ཅན་མཛད་འདུག་པས་བསྟན་པའི་རིང་ལུགས་འཛིན་པ་རྣམས་ཀྱིས་ལྷག་པར་སྐྱོང་དགོས་པར་ངེས་སོ།། དང་སྤྲོ་ནས་བརྒྱུད་བཀྲ་ཤིས་རྣམ་རྒྱལ་དུ་དཔོན་ནས་རྡོ་རྗེ་བདེ་མ་ཡུམ་སྲས་ལ་བཀའ་ཆོས་གནང༌། བླ་མའི་སྒྲུབ་སྡེ་བསམ་གཏན་གླིང་དུ་གདམས་པ་ཟབ་མོ་གནང༌། བྱམས་གླིང་དུ་ས་སྐྱོང་དགེ་དབང་ལ་བླ་མའི་རྣམ་ཐར་སོགས་གསུངས་ཤིང་ཆོས་འཁོར་དུ་མ་བསྐོར། ལྷུན་གླིང་དུ་རྒྱལ་བུ་ཡུམ་སྲས་ལ་དབང་བསྐུར་མཛད། དྲུག་པའི་བཅུ་གཉིས་ལ་སྤྱན་སྔ་གོང་མ་ཆེན་མོས་མདུན་བསུས་ཏེ་སྣེའུ་གདོང་རྩེར་ཕེབས།

དབང་ཆོས་དུ་མ་དང་ཚོགས་ཆེན་ལྔ་ལྡན་གྱི་ཆོས་གནང༌། སླར་ཡང་དེར་ཕེབས་ཏེ་ཆོས་སྩོལ་བ་ན་རྗེ་ཀརྨ་པའི་བཀས་བཅུ་པའི་ཚེས་དྲུག་ལ་བཏེག ཡར་གོང་སོགས་བརྒྱུད། རིན་སྤུངས་སོགས་སྦྱིན་བདག་སོ་སོས་ཞབས་རིམ་བཀུར་བཞིན། འུ་ཡུག་ཕུ་དཀར་དུ་ཐམས་ཅད་མཁྱེན་པ་ཀརྨ་པ་དང་མཇལ། ཐམས་ཅད་ལ་ཀུན་ནས་སྨིན་སླད་མདོ་སྡེ་ལས་བརྒྱ་པ་སོགས་ཚོགས་ཆོས་སུ་སྩོལ་བར་གསོལ་བཏབ་བཞིན་གནང་བ་གསན། ཀར་དབོན་མཆེད་སོགས་སྒར་ཆེན་གྱི་འདུས་པ་རྣམས་ལ་དབང་ཁྲིད་རྣམ་བཤད་མང་དུ་གནང༌། དབུས་ཕྱོགས་དང་ལྷོ་རྒྱུད་ཀྱི་ཆེ་དགུ་ལ་ཕྲིན་ལས་སྤེལ་བའི་གྲོགས་གྱིས་ཤེས་པའི་བཀའ་སྩལ་ཞིབ་མོལ་གནང་སྟེ། ཤིང་སྦྲུལ་ཟླ་བ་གསུམ་པར་བཏེག་གོས་སྔོན་གྱི་གཙུག་ལག་ཁང་མཇལ། སྣུབ་མདར་ཆོས་ལུང་མཁན་ཆེན་འདུས་པ་དང་བཅས་པས་མཇལ་ཚེ་བཀའ་བརྒྱུད་ཀྱི་བཞེད་པའི་ལྟ་སྒོམ་སྤྱོད་འབྲས་ཀྱི་ཆོས་འབྲེལ་གནང་བས་མོས་གུས་ཆེར་སྐྱེས། རིན་སྤུངས་ས་སྐྱོང་ལ་སོགས་པས་སྔར་ལྟར་བསྟི་སྟང་རྒྱ་ཆེར་བྱས་ཏེ་རིམ་པར་བྱོན། བར་ཆད་ཀྱི་ལྟས་ཅུང་ཟད་བྱུང་བར་ཡར་འགྲོག་གི་མཚོ་འགྲམ་རྒྱན་དང་ཉེ་བའི་དབེན་གནས་གཅིག་ཏུ་ཞག་བདུན་སྐུ་མཚམས་མཛད་པས་བར་ཆད་སོལ་བའི་ལྟས་གཟིགས། རྔོག་ལོ་དང་མར་དོའི་འཁྲུངས་ས་གཟིགས་པ་ལ་མོས་གུས་མཛད། ཡར་རྒྱབ་སྦྱིན་བདག་ཆེན་པོའི་བསོད་ནམས་ཀྱི་ཞིང་དུ་དམ་པའི་ཆོས་ཀྱི་ཕྲིན་ལས་རླབས་ཆེན་མཛད། སླར་སྣེ་གདོང་རྩེར་བཀའ་ཆོས་མང་དུ་གནང༌། ཡར་སྟོད་ལྷོ་བརྒྱུད་ནས་ཡ་རྩེར་ཕན་ཚུན་རྩོད་པ་སྡུམ། གཡམ་བཟང་སྤྱན་སྔར་བཀོད་རྒྱུ་སྐུ་ཆུང་ངུ་རབ་དུ་ཕྱུང༌། སྟག་རྩེ་སོགས་བརྒྱུད། རྩེར་བཀའ་ཆོས་གནང་ཞིང་དཔོན་བློན་གྱི་ཐུགས་མཁོན་བསལ། ཏ་སིའི་སྐུ་བརྙན་དང་ཉང་པོ་གྲུའི་ལྕགས་ཟམ་ལ་ཕྱག་ནས་འཐོར། ཡར་རྒྱབ་དགེ་འདུན་སྒང་པ་སོགས་ལ་ཆོས་འཁོར་བསྐོར། ཀུན་སྤང་ཆེན་པོ་རབ་ཏུ་ཕྱུང༌། དཔལ་མཁའ་སྤྱོད་པས་མནལ་ཉམས་སུ་བྱམས་པའི་སྐུ་འདི་ཁྱོད་ཀྱི་མ་འོངས་པ་ན་འགྲུབ་པར་འགྱུར་རོ་ཞེས་གསན་པ་བཞིན་བྱམས་པའི་སྐུ་བཞེངས་པའི་ཞལ་བསྐོས་མཛད།

དེར་གོང་མ་བསྙུན་ནས་སྤྱན་དྲངས་ཏེ་འཆི་མེད་རྔ་སྒྲའི་དབང་སོགས་གནང་བས་མཉེལ་ལས་གྲོལ། སླར་ཡར་རྒྱབ་དཔོན་ཆེན་སོགས་ལ་ཕྱག་ཆེན་གྱི་ཉམས་ཁྲིད་གནང༌། རྗེ་ཀརྨ་པའི་བཀའ་ཤོག་ཕེབས་ཏེ་བདུན་པའི་ཚེས་བཞིར་བཏེག གསང་ཕུར་སྒྲོལ་མ་རྩོད་རྒྱལ་མ་ལ་རྒྱབ་ཡོལ་ཕུལ། ལྷ་སར་མཆོད་པ་དུ་མ་མཛད་ཅིང་གཞིས་ཀ་སྣེལ་པས་མཆོད། འདིར། དེ་ཚེ་བཅོ་ལྔའི་དུས་ཀྱི་རྨི་ལམ་དུ།། རིན་ཆེན་ཨིནྡྲ་ནཱི་ལ་འོད་འབར་བ།། དབྱིབས་ལེགས་ཟུང་དུ་འབྲེལ་པ་རྙེད་པ་ནི།། ཕྱི་མའི་དུས་ཀྱི་ལུང་བསྟན་ཡིན་པར་ཟུང༌།། ཞེས་སོ།། དེ་ནས་སྟག་ལུང་དུ་སྤྱན་དྲངས། ཟླ་བ་དེའི་གནམ་གང་གི་དུས་འདམ་སྟོད་དུ་རྗེ་ཀརྨ་པ་མཇལ། དེའི་དུས་མཚུར་ཕུར་གོའི་ཤྲི་མཆེད་ལ་བར་ནས་ཐུགས་འཚེ་ཅུང་བྱུང་བ་ཞི་བར་གྱིས་ཤིག་པའི་བཀས་སྟོད་ལུང་དུ་ཕེབས་ཏེ་དེ་དག་ཞི་བར་མཛད། སླར་བཅུ་གཅིག་པའི་ཚེས་བཞིར་ལྷ་སར་རྗེ་ཀརྨ་པ་དང་དཔོན་སློབ་མཇལ། གོའི་ཤྲི་རིན་པོ་ཆེའི་ལུང་ལག་རྟགས་ཤིས་བརྗོད་གནང་སྟེ་གུའི་གུང་པར་མངའ་གསོལ་ཡང་ཕྲིན་ལས་རྒྱ་ཆེས་པ་དང༌། སྤྱིར་གོའི་ཤྲི་རིན་པོ་ཆེའི་ཞལ་ཆེམས་སུ་སྤྲུལ་སྐུ་ཞྭ་དམར་པ་འདི་ལ་བདག་གི་ཤུལ་འདི་གནང་བ་དང༌། ཁྱད་པར་ཀོང་པོའི་གཞི་བ་འདི་ཁོང་རང་གི་སྐུ་སྐྱེ་བ་སྔ་མ་གཉིས་ཀྱི་འཕྲོས་ཡིན་པས་གནང་བ་དང༌། གོང་དུ་དཔོན་སློབ་གཉིས་པོ་ཡ་མ་བྲལ་བ་ཞིག་ཞུས་ལྟར་ཡིན་རུང༌། རེ་ཞིག་ཞབས་ཕྱིའི་ཤོལ་ཐོག་ནས་བཞུགས་དགོས་ཁོ་ནར་མ་ཤར་བས། དེ་མ་ཐག་གི་གུའི་གུང་པ་འབྲོང་བུ་གོའི་ཤྲི་ལ་གནང༌། ཀོང་པོའི་གཞི་པ་གདན་ས་བར་པ་ལ་གཏོད་པ་གནང༌། དེ་ནས་རྗེ་འགོས་ཀྱིས་ཀྱང་ནན་གྱིས་སྤྱན་དྲངས་པས་དབུས་ཕྱོགས་སུ་ཕེབས་པར་ཤར། དེའི་ཕྱིར་མདོ་སྔགས་མཐའ་དག་གསན་བསམ་ཉམས་བཞེས་ཁོ་ན་གཙོར་མཛད་ཆོག་པ་བྱུང་ཞིང་ཞར་ནས་འགྲོ་ བ་ཡོངས་ལ་གཞན་ཕན་ཁྱབ་ཆེར་གྲུབ་པར་འདུག །ཡབ་སྲས་ལྷན་ཅིག་ལྷ་ས་ནས་གྲ་དོལ་བརྒྱུད། ཟླ་བ་བཅུ་གཉིས་པའི་ཉི་ཤུ་ལ་བསུ་བཀོད་ཆེན་པོས་སྤྱན་དྲངས་ཏེ་སྤྱན་སྔ་གོང་མ་ཚེས་གཉིས་རིན་པོ་ཆེས་རྗེ་ཀརྨ་པ་དང་དང་པོར་མཇལ།

ལུག་ལོ་ཟླ་བ་གཉིས་པའི་བར་དུ་ཡབ་སྲས་གཉི་གས་ཆོས་འཁོར་བསྐོར་ཞིང་མཆོད་སྤྲིན་མཐའ་ཀླས། སླར་ཡབ་སྲས་ལྷན་ཅིག་ཡར་སྟོད་ཤར་ནུབ་ཕེབས་ཚེ་བསམ་བདེ་སྐྱིད་ཚལ་དུ་ཀར་དཔོན་རྣམ་གཉིས་སོགས་པར་མཁའ་འགྲོ་རྒྱ་མཚོའི་དབང་སོཌ་གནང༌། ཡ་རྩེ་ཐང་གི་བར་ཞབས་ཕྱིར་བཞུཌ་ཏེ་ཡབ་སྲས་ལྷན་ཅིག་པས་སྡེ་ཕན་ཚུན་བདེར་འཇཌ་མཛད། ལྷོ་རྒྱུད་དབང་པོས་ཞབས་འདེཌ་ཞུས་ཏེ་སྒར་ཆེན་དེ་ཕྱོགས་ཐེགས། རྗེ་ཉིད་ཟླ་བ་ལྔ་པའི་ནང་དུ་ཡར་སྟོད་ཤར་ནུབ་དང་ཡར་རྒྱབ་ཏུ་ཕེབས། བྱམས་པའི་སྐུ་གྲུབ་པར་ཟླ་བ་གཉིས་པར་རབ་གནས་ཐོག་མ་དང་ཡོན་རྫོངས་གནང༌། སླར་སྤྱི་ཤོད་ལ་སྤྱན་དྲངས་ཏེ་གནས་ནང་གི་མཆོད་ཁང་སར་མར་རྟེན་བཞུགས་གྲུབ་པར་དེའི་རབ་གནས་དངོས་གཞི་དགའ་སྟོན་དང་བཅས་པ་མཛད། བཅུ་གཅིག་པར་ལྷ་ས་ནས་རིམ་གྱིས་བྱོན་ཏེ་རྡོ་རྗེ་བྲག་རྩར་ཡབ་སྲས་མཇལ། སླར་ཡར་རྒྱབ་ཏུ་ལྷ་ཆེན་རྒྱབ་མཐོ་སོ་གཉིས་པ་ཟངས་གསེར་ལས་བསྐྲུན་པ་ཀོང་པོར་སྤྱན་དྲང་པའི་ངོར་ཕེབས། དྭགས་པོ་ཡོམ་དགོན་པར་རེ་ཞིག་བཞུགས། གྲུམ་པ་ཡབ་སྲས་ཀྱིས་བཀུར་སྟི་རིམ་གྲོ་ཆེར་བྱས། སྐུ་རབ་གདན་ས་ཀུན་རྒྱལ་པ་ཁྲི་ཐོག་ཏུ་མངའ་གསོལ་ཤིས་བརྗོད་མཛད། ཀོང་སྟོད་དུང་དཀར་བྲག་གི་རི་བོ་འདི་མཆིམ་ལྷས་མནལ་ལམ་དུ་ཕུལ་ནས་དེར་ཆོས་སྡེ་མཛད། རིན་ཕུག་གི་གནས་ལ་སོགས་པ་རྣམས་ལ་དར་རྒྱས་མཛད། ཡུལ་གྲུ་སོ་སོས་མཆོད་དང་བསྙེན་བཀུར་བཞིན་དགའ་ལྡན་མ་མོའི་གདན་ས་ཆེན་པོར་ཕེབས། 

ས་སྤྲེལ་ཟླ་བ་གསུམ་པའི་ཉེར་གཉིས་ལ་རས་བུད་སྒང་གི་གཞིར་ས་ཆོག་མཛད་སྟེ་ཀ་ཆེན་དགུ་བཅུ་རྩ་བཞིའི་ཁྱོན་གྱི་གཙུག་ལག་ཁང་ཆེན་པོ་དྲི་གཙང་ཁང༌། ཁྱམས་སྐོར་ཁང༌། རུང་བའི་ཁང་པ། ཕན་ཚུན་སྒོ་ཁང་དང་བཅས་པ་ལེགས་པར་མཛད་ཅིང༌། རིག་བྱེད་པ་རྣམས་ཀྱང་ཡར་རྒྱབ་ནས་ཞབས་ཏོག་བགྱིས་ཏེ་ཞལ་བའི་བར་དཔྱིས་ཕྱིན་པར་གྲུབ་ཅིང༌། དེ་དག་གི་ཚེ་ཐམས་ཅད་ལྷག་བསམ་བཟང་པོས་ཡིད་དྲངས་པའི་དགེ་བའི་ལས་ཀྱི་མཐུན་གྲོགས་དང༌། ཞལ་མཇལ་གསུང་ཐོས་ཀྱི་འདུ་བ་ཕྱོགས་ཀུན་ནས་མཐའ་ཡས་ཀྱང་དེ་དག་གང་ལའང་ནད་རིམས་དང་གྲུ་ཀོ་སོགས་ལ་ཉེས་པ་གཏན་མ་བྱུང་བས་ཐམས་ཅད་ཡ་མཚན་དུ་འཛིན། སྐབས་གཅིག་ཏུ་བདུད་རིས་ཀྱིས་ཡིད་གཡོས་པའི་དུས་འཁྲུག་ལྡང་པར་བརྩམ་པ་ན་དཀོན་མཆོག་ལ་བསྟོད་པ་དང་ཆོས་སྐྱོང་གི་ཕྲིན་ལས་བསྐུལ། ཞི་བའི་སྦྱིན་སྲེག་མང་དུ་མཛད་པས་ཞི་བར་གྱུར། ཟླ་བ་བཅུ་པ་ནས་ཕྲག་ཡུལ་སོགས་ནས་བྱ་ལོ་ཤར་བ་ནས་ཕུ་གསེབ་སོགས་ཡུལ་གྲུ་སོ་སོར་ཕེབས་ཏེ་སྔ་སྲོལ་གྱི་མེ་ཏོག་བཞེས། སྟག་རྩེ་ཐུགས་རྗེ་སྒང་དུ་སྒྲུབ་གྲྭ་མཛད། ལུང་བསྟན་མཁར་དུ་ཤེལ་ལས་གྲུབ་པའི་གཙུག་ལག་ཁང་གི་ནང་རྒྱལ་བའི་སྐུ་འོད་ཟེར་འཕྲོ་བས་གང་བར་གཟིགས་པས་དགེ་ལས་བར་ཆད་མེད་པར་འགྲུབ་པའི་ལྟས་སུ་གཟིགས། དེ་ཚེ་རྗེ་ཀརྨ་པ་ཉང་ཁ་ནས་ཕེབས་པར་ཀོང་པོའི་གཞི་བྱེས་ལྷན་ཅིག་པས་རྟ་པ་སྟོད་དུ་བསུ་བ་དང་གཞི་ལེན་མཛད། དགའ་ལྡན་མ་མོར་ཕེབས་ཤིང་དགུང་སྐེག་གསུམ་པའི་བར་ཆད་སེལ་ནས་སླར་བཀྲས་ལྗོངས་སོགས་སུ་ཕེབས། ཞལ་གཟིགས་ནུབ་པ་རྣམས་གསོས་སྔོན་མེད་དུ་མ་ཞལ་ཕྱེ། སླར་དགའ་ལྡན་མ་མོར་ཕེབས་པ་ན་གནས་ཀྱི་རྣམ་བཞག་རྡོ་རྗེ་འཛིན་པའི་ཞལ་ལུང་ཡང་མཛད། དེ་ཚེ་རྗེ་ཞ་ལུ་ལོ་ཙཱ་བ་ཞབས་ཕྱིར་བཞུགས་པས་སྔོན་བོད་དུ་མ་འགྱུར་བ་མཛོད་འགྲེལ་གནམ་ལྕགས་ཐོག་གཟེར་བསྒྱུར་བའི་བཀའ་གནང་སྟེ་བསྒྱུར། ཁྱི་ལོ་ཟླ་བ་དྲུག་པའི་ཚེས་བཅུ་ཚུན་གྱིས་གཙུག་ལག་ཁང་གྲུབ་ནས་རྙིང་མར་བཀའ་བརྒྱུད་ཀྱི་བླ་མའི་བྲིས་སྐུ་མཛད།

དབུས་ནས་ལྷ་ཆེན་སྤྱན་འདྲེན་པའི་སླད་དུ་ཆིབས་བསྒྱུར་ཏེ་ཆོས་རྒྱལ་ལྷུན་པོར་ཕེབས། ལྷོ་རྒྱུད་དབང་པོ་མཆེད་དང་སྐལ་བཟང་ཆོས་ཀྱི་རྒྱ་མཚོ་སོགས་པར་དབང་དང་བཀའ་བརྒྱུད་རྣམ་ཐར་སོགས་གནང༌། ཡར་སྟོད་དུ་སྦྱིན་བདག་རྣམས་ལ་གྲ་ལྔའི་དབང་བསྐུར་སོགས་མཛད། སྣེ་གདོང་ནས་ཡར་རྒྱབ་དུ་ཕེབས་ཏེ་ཡུམ་ཆེན་རྡོ་རྗེ་བདེ་མ་ཞིང་གཞན་དུ་གཤེགས་པའི་དགེ་རྩ་ཆེན་མོའི་བསྔོ་བ་མཛད། རྒྱ་གར་ཤར་ཕྱོགས་པུཀྐཾ་གྱི་དགེ་སློང་ཛྙཱ་ན་མངྒ་ལས་བསྐུལ་ཏེ་མ་ཧཱ་བོ་དྷི་ལ་བསྟོད་པ་ལེགས་སྦྱར་གྱི་སྐད་དུ་མཛད། ཟླ་བ་གཉིས་པའི་ཚེ་གསུམ་ལ་སྤྱན་སྔ་གོང་མས་བསམ་ཡས་ནས་མདུན་བསུས་ཏེ་མཆོད་ཡོན་ལྷན་ཅིག་པས་གདན་ས་ཐེལ་དུ་ཕེབས། རྟེན་གསུམ་ཕྱག་རྫས་ཐམས་ཅད་སྤྱན་རས་ཀྱི་གཟིགས་ལམ་དུ་ཞིབ་མོར་ཕུལ་སྟེ་དོན་གྱི་གདན་སའི་རྩིས་ཕུལ་ཞིང་སླར་གོ་ས་མཛད་དགོས་པར་ཡང་གསོལ་བ་བཏབ། འཇང་ཕོ་བྲང་དུ་ཁུ་དབོན་གདན་འཛོམ་ཚེ་གདུང་བརྒྱུད་ལ་མཚན་དང་དགེ་བསྙེན་གནང༌། རྩེར་མཆོད་ཡོན་ཕེབས་ཏེ་བསྙེན་སྒྲུབ་ཀྱི་ཉམས་ཁྲིད་མཛད། དབང་བརྒྱ་རྩ་གནང་ཚེ་ལྟས་མཚན་ཅུང་རྩུབ་པ་གཟིགས། དེ་ནས་འཕྱོང་རྒྱས་ནས་དགོན་ཐང་བར་ཞབས་སྐྱེལ་ཐ་མ་མཛད། ལྔ་པའི་ཉི་ཤུ་ལ་བཀྲ་ཤིས་བརྩེགས་པའི་ཁང་བཟང་གི་རབ་གནས་མཛད་ནས་ཡར་རྒྱབ་ཏུ་ཕེབས། དམ་ཚིག་གསུམ་བཀོད་ཀྱི་སྐུའི་རབ་གནས་མཛད། དེའི་ཚེ་གོང་མ་གློ་བུར་དུ་མཉེལ་བས་སྤྱན་དྲངས་ལྟར་རིངས་པར་ཐེགས་ཀྱང་ཞི་བར་ཐིམ་པས་མཇལ་ནི་མ་གྲུབ། གདུང་མཆོད་དང་དགོངས་རྫོགས་ཆེན་མོའི་གྲལ་དབུ་མཛད། ཀུན་སྤང་ཆེན་པོས་ཁུར་བཞེས་ཏེ་ལྷ་ཆེན་ལེགས་པར་གྲུབ་པས་དགའ་ལྡན་མ་མོར་སྤྱན་དྲངས། འདི་རྣམས་ཀྱི་ཚེ་སྐབས་དུས་ངན་པས་ཆེས་དཀའ་ནའང་མཛད་པ་ལ་བར་ཚེགས་མ་བྱུང་བས་དཀོན་མཆོག་ལ་ཐུགས་གཅིག་ཏུ་འདུན་འབྲས་སུ་མཁྱེན་ཏེ་མཛད་པ་བརྒྱ་པ་མཛད། ཆུ་བྱི་སར་ནས་བླ་མ་ཡེ་རྒྱམ་པས་དགའ་ལྡན་མ་མོར་རྟེན་གྱི་ཁྲི་རྒྱབ་བྱས་ཟླ་བ་གསུམ་པར་རྗེ་འགོས་ཀྱི་སྐུ་གདུང་ཞུགས་ལ་བཞེན་ཚེ་རྩེས་དང་སྟོད་རགས་ལ་གསེར་འགྱེད་མཛད།

ཡར་ལུང་དུ་དམག་གི་འདུ་འཚོགས་བྱུང་བ་བཀའ་སྩལ་ཡང་ཡང་གནང་བས་བྱེར། གྲི་གུར་བྱ་པ་སྐལ་བཟང་བསྙེན་པར་རྫོགས། ས་སྐྱོང་དོན་རྡོར་བའི་དཔུང་གིས་ཡར་གོང་པ་རྣམས་འཇིགས་པ་ལ་སྐྱབས་ཀྱི་སྦྱིན་པ་མཛད། དཔལ་སྣམ་རྒྱལ་དབང་པ་ལ་ཆོས་དུ་མ་གསན། ཆུ་གླང་ཟླ་བ་གཉིས་པར་ཡར་རྒྱབ་ནས་སྟོན་པའི་གོས་སྐུ་ལ་སོགས་པའི་འབུལ་ཆེན་མཛད། སྡེ་སྲིད་ཕག་གྲུའི་གྲོས་དབང་རྣམས་ཀྱིས་འགྲོ་མགོན་རིན་པོ་ཆེའི་གདན་སར་ཕེབས་ཏེ་མགོན་སྐྱབས་གནང་དགོས་པར་ཞུས། དཔལ་མཁའ་སྤྱོད་དབང་པོས་མ་འོངས་པ་ལུང་བསྟན་དུ་རྗེ་བཙུན་བཛྲ་རཱ་ཛའི་དགོངས་པ་སྒྲུབ་པར་དགའ་བས་དེའི་དགོངས་པ་སྒྲུབ་པའི་ཕྱིར་ཆུ་བོ་ལོ་ཧི་ཏའི་ཀླུང་འགྲམ་དུ་འབྱུང་ངོ་ཞེས་པའི་དུས་སུ་སོན་པར་ཡང་མཁྱེན་ནས་གདན་ས་ཆེན་པོའི་ཁྲི་གནོན་པར་ཞལ་གྱིས་བཞེས་ཏེ་ཕྱིས་ཁྲི་ཐོག་ཏུ་ཕེབས་ནས་སྡེ་སྲིད་ཕག་མོ་གྲུ་པའི་ལུགས་གཉིས་ཀྱི་དབུ་འདོན་མཛད། སྔར་ཞལ་ངོ་ཤིན་ཏུ་ཕྲ་བའི་སྐབས་སུ་གདུང་བ་རྒྱུད་ཀྱི་སྨོན་བསྐུལ་མཛད་པའི་རྟེན་འབྱུང་བསླུ་མེད་ཀྱིས་ཕྱིས་བལྟམས་པ་ནས་སྐུ་ནར་མ་སོན་གྱི་བར་དུ་བརྩེ་བས་རྗེས་སུ་བསྐྱངས་པས་ཚེས་གཉིས་རིན་པོ་ཆེ་ཚུན་གྱི་ལྷ་གཟིགས་ཀྱི་ཞལ་ངོ་རྣམས་ཀྱིས་རྗེ་འདིའི་བཀའ་དྲིན་འཁོར་མཐའ་བྲལ་བའོ།། སླར་ས་སྐྱོང་དོན་རྡོར་བས་སྤྱན་དྲངས་ཆུ་ཤུལ་ལྷུན་རྩེར་ཕེབས་ཏེ་ཐུགས་བཞེད་བསྐངས། སྟག་ལུང་རིན་པོ་ཆེ་དེར་སྤྱན་དྲངས་ཏེ་དགྱེས་པར་མཇལ་འཛོམ་སོགས་མཛད། མཚུར་གནས་ནང་དུ་ཕེབས་ཏེ་ངོ་ཁྲོ་རབ་འབྱམས་པ་སོགས་ལ་གྲུབ་སྙིང་གི་སྐོར་གནང༌། མཚུར་ཕུར་རྟེན་ཆེན་ཛམ་གླིང་རྒྱན་སོགས་མཇལ་མཆོད་མཛད། དེ་ནས་གནམ་རྩེ་ལྡེང་ལ་སོགས་པར་འགྲོ་དོན་མཛད། ཡོར་དགོན་དུ་ཀུན་མཁྱེན་ཆེན་པོའི་མཆོད་རྟེན་ལ་མཆོད་པ་མཛད། ཧོར་ཟླ་བདུན་པར་སྟག་ལུང་རིན་པོ་ཆེ་ལས་ཆོས་དུ་མ་གསན་ཞིང་ཆོས་རྗེ་སྐུ་མཆེད་བསྙེན་པར་རྫོགས་པའི་ལས་སློབ་མཛད་ཅིང་ཆོས་དུ་མ་གནང༌།

དེའི་ཚེ་ཐོག་བབས་ཀྱང་གང་ལའང་མ་གནོད། ཕན་ཚུན་ཆོས་ཀྱིས་མཉེས། སླར་འབའ་རོམ་བརྒྱུད་བྱང་རིས་དུ་མར་གཞན་དོན་མཛད། ཅིང་ཉང་ཁ་བརྒྱུད་ཐམས་ཅད་དུ་བཀུར་སྟི་དང་གུས་འབྱོར་གྱིས་མཆོད། ཇོ་གདན་དགོན་པར་བླ་མ་བསྐོས། སྟག་ལོ་སར་ནས་གུན་ཚང་དུ་བཞུགས་པ་ན་དཔལ་ཕག་གྲུ་དངོས་སུ་བྱོན་ཏེ་ཐུགས་ཀར་ཐིམ་པའི་མོད་ལ་ཐུགས་དམ་ཁྱད་པར་ཅན་འཁྲུངས། གསའ་ཕུར་ཞོ་ཁའི་འཕན་ཆེན་གཟིགས། རྣམ་ཐོས་ཀྱི་རིར་རྗེ་ཐམས་ཅད་མཁྱེན་པ་དང་མཇལ། རྟེན་གསུམ་ཁྱད་ནོར་རྣམས་ཞིབ་པར་གཟིགས་མོ་གནང༌། དགའ་ལྡན་མ་མོར་ལྷ་ཆེན་གྱི་བཞུགས་འབུལ་ལེགས་པར་མཛད། དེའི་རིང་ཉེ་སྲས་བརྒྱད་ཀྱི་ལྡེམ་སྐུ་ཤིན་ཏུ་ལེགས་པ་རྣམས་བཞེངས། རི་མོ་ཤིང་རྩི་རྣམས་མཛད། དེ་སྐབས་བྱ་སྐུར་ངོས་སུ་གསོལ་བཏབ་བཞིན་ཕེབས་ཏེ་འཁོན་ཟློས་ཞི་བར་མཛད། ཀུན་སྤང་ཆེན་པོས་ཐུགས་རྩོལ་མཛད་དེ་གཙུག་ལག་ཁང་སྤེན་བན་ཀྱི་བར་གྲུབ། ཕྲག་གྲུམ་ཚལ་དུ་རྣམ་སྲས་ཀྱིས་དར་དཔྱངས་ཕྱག་ཏུ་གཏད་པ་བཟུང་བས་རྣམ་སྲས་སྟེང་ཕྱོགས་སུ་གཤེགས་པས་ཞིང་ཁམས་མཐའ་ཀླས་པ་ཅིག་ཏུ་སླེབ་པ་ན་འདི་དགའ་ལྡན་ཡིན་གསུངས་པའི་མོད་ལ་ལྷ་གནས་འོག་མས་གོང་མ་མི་མཐོང་བར་གསུངས་པས་ཇི་ལྟ་བུ་སྙམ་པ་ན་བྱམས་པའི་ཕོ་བྲང་གི་ཁང་བརྩེགས་སྤྲིན་ལྟར་མཐོ་བ་འོད་ཟེར་གཡོ་བ་ཙམ་ལས་མ་གཟིགས་པར་སད། ཡོས་ལོར་ཀོང་སྨད་དང་སོགས་ནས། ཕུ་ལུང་དགོན་དང་ཉེ་བར་མནལ་ལམ་དུ་འབྲི་ཁུང་ཐེལ་ཇི་ལྟ་བར་གཟིགས། ཆུ་ཉི་མའི་དཔལ་མཁའ་སྤྱོད་པ་གཤེགས་པའི་སར་མཆོད་རྟེན་མཛད་དེ་དགེ་བའི་རྒྱུན་སྦྱར། སླར་ཀོང་པོར་ཕེབས། རྣམ་ཐོས་ཚལ་དུ་ཀརྨ་ཕྲིན་ལས་པ་སོགས་ལ་དུས་འཁོར་དབང་སོགས་གནང༌། གཙུག་ལག་ཁང་ཕྱི་ནང་ལེགས་པར་གྲུབ་ཅིང་དགའ་ལྡན་མ་མོར་ཕེབས་ནས་ཟླ་བ་བཅུ་པའི་ཚེས་བཅུ་གསུམ་ནས་འཆི་བདག་འཇོམས་པ་ལ་བརྟེན་ནས་རབ་གནས་བཅུ་བཞི་ལ་སྟ་གོན་དང་བཅོ་ལྔར་དངོས་གཞི་མཛད་ཅིང་སངས་རྒྱས་ཀྱི་བསྟོད་པ་རྒྱུན་ཆགས་དང་ལས་ཀྱི་འཁོར་ལོ་འདིའི་དགེ་བ་རྒྱ་ཆེར་བསྔོ་བོའི་སྨོན་ལམ་མཛད།

སླར་དགའ་སྟོན་ཆེན་མོའི་ཕྱག་ནས་འཐོར་བའི་གྲལ་དབུར་རྗེ་ཐམས་ཅད་མཁྱེན་པ་འཁོར་གྱི་དཀྱིལ་འཁོར་རྒྱས་པ་དང་བཅས་པ་སྤྱན་དྲངས། བཅུ་གཅིག་པའི་ཚེས་བཅུའི་ཉིན་བཀྲ་ཤིས་གནང༌། ཀར་སྲིད་ཀྱི་བླ་དཔོན་མི་སྣ་སོགས་སྐྱ་སེར་ཁྲི་ཕྲག་ཏུ་ལོངས་པ་ལ་འགྱེད་སྟོན་རྒྱ་ཆེར་མཛད། ཟླ་བ་གཅིག་ཙམ་དུ་དགྱེས་སྟོན་རྒྱུན་མ་ཆད་པར་མཛད་ཅིང་འདུས་པ་ཀུན་ལ་འཐབ་བརྗོད་སོགས་མེད་པར་ཡ་མཚན་བྱུང༌། ཟླ་བ་བཅུ་གཉིས་པ་ལ་རྩེ་ལྷ་སྒང་དུ་ཕེབས། འབྲུག་ལོ་གསར་པའི་ལོ་སར་ཆེན་མོའི་གཟིགས་མོ་མཛད། རྗེའི་དྲུང་རིན་པོ་ཆེར་བཀའ་ལུང་མཐའ་དག་སྒྲུབ་ཐོག་མི་ཁེལ་བ་ལ་ཚིག་གི་སྦྱོང་བ་འབུལ་བ་དང༌། ཐེལ་གྱི་གོ་ས་བྱེད་དགོས་པ་འཆར་བ་ནས་ཡང་ཡང་མཇལ་དཀའ་བར་འདུག་པས་གུས་ཕྱག་ནན་བསྐྱར་དང་སྨོན་འདུན་གསོལ། སླར་དགའ་ལྡན་མ་མོར་ཕེབས་གང་ཅིའི་བཀའ་བསྒོ་གནང་འོས་རྣམས་མཛད་དེ། དྭགས་པོ་སོགས་བརྒྱུད་ཐེལ་དུ་ཕེབས། གཟིམ་མལ་གསེར་སྐུའི་རབ་གནས་མཛད། བླ་ཡེལ་ཆེན་མོར་འདུས་པ་རྒྱ་མཚོ་ལ་སྐུ་འཁྱོས་གནང་ཐོག་དཔོན་ས་གདུང་བརྒྱུད་ཀྱིས་འབུལ་ཆེན་མཛད། དེ་ཉིན་ནས་གདན་སར་ཕེབས། སྔོན་ཀུན་ཏུ་རྒྱུའི་སྤྱོད་པས་འཇུག་གོ་ཞེས་པ་གདན་སར་ཅར་བཞུགས་མི་འཆར་བར་སྒར་པའི་ཚུལ་གྱིས་ཕྱོགས་ཀུན་ཏུ་རྒྱུ་བ་ལ་དགོངས། ལུགས་གཉིས་ཀྱི་མི་ཆེན་ཐམས་ཅད་ཀྱིས་གདན་སར་ཕེབས་པའི་ལེགས་སོའི་འབུལ་བ་རིམ་པར་ཕུལ། ཆུ་བར་གྱི་རི་ཐེབས་བརྫངས། ཡར་རྒྱབ་ཏུ་ཕེབས་ཏེ་དཔལ་འབྱོར་རབ་བརྟན་གྱི་ཤིས་བརྗོད་མཛད། ཡར་སྟོད་དུ་ས་སྐྱོང་གཤེགས་པའི་གྲལ་དབུར་སྤྱན་དྲངས། ས་སྐྱོང་རྣམ་རྒྱལ་འོད་ཀྱིས་གུས་པས་མཆོད་ཅིང་ཆོས་ཀྱི་བཀའ་དྲིན་བསྩལ། ཆོས་ལུང་ཚོགས་པ་དཔོན་སློབ་རྣམས་ལ་གསུང་ཆོས་ཅི་རིགས་པ་གནང༌། སྐུ་རྟེན་གྱི་རབ་གནས་མཛད། རྩེས་དང་གི་འདུས་པ་དང་ཚོགས་སྡེ་གསུམ་སོགས་ལ་མང་སྐོལ་དང་གསེར་འགྱེད་མཛད། དཔོན་ཆེན་ཀུན་དགའ་རིན་ཆེན་དབང་གི་རྒྱལ་པོ་རབ་ཏུ་ཕྱུང་སྟེ་ཨེ་ཝཾ་ཐམས་ཅད་མཁྱེན་པར་གྲགས།

སྟག་ལུང་རིན་པོ་ཆེ་སྐུ་གཤེགས་ཏེ་ཆོས་རྗེ་སྐུ་མཆེད་སོགས་ཀྱིས་སྤྱན་དྲངས་ཏེ་བྱོན། ལམ་ན་གནས་པའི་བླ་དཔོན་དང་ན་ལེནྡྲ་དང་རི་བོ་དགེ་ལྡན་སོགས་ཀྱི་དཔོན་སློབ་ཆོས་སྡེ་ཐམས་ཅད་ཀྱིས་འདུད་ཅིང་མཆོད་པའི་ཡོ་བྱད་ཇི་སྙེད་པས་བསྙེན་བཀུར་ཞིང་དམ་པའི་ཆོས་ཀྱི་བཀའ་དྲིན་ཞུས་ལྟར་ཐུགས་ཚིམ་པར་མཛད། སྟག་ལུང་ཐང་དུ་ཕེབས་ཏེ་སྐུ་གདུང་རིན་པོ་ཆེར་མཆོད་པ་མཛད་ཅིང་དགྱེས་རྡོར་གྱི་སྒོ་ནས་གདུང་མཆོད་མཛད། འདུས་པ་མཐའ་ཡས་པ་ལ་མཆོད་སྦྱིན་ཆེན་པོ་མཛད་པའི་གྲལ་དབུ་མཛད་ཏེ་མཆོད་བསྔོ་གནང༌། ཕྱག་ནས་ཀྱང་དགོངས་རྫོགས་ཀྱི་ཆེད་དུ་འབུལ་འགྱེད་རླབས་ཆེན་མཛད། དངུལ་གདུང་གི་རྒྱུར་ཡོ་བྱད་རྒྱ་ཆེར་གནང་ཞིང་ཆོས་རྗེ་སྐུ་མཆེད་ཆོས་མཐུན་གྱིས་དབུ་འདོན་མཛད། དེར་སྒོམ་སྡེ་ནང་ཆེན་པ་སོགས་དང༌། བྲ་ཏི་ཕུར་ཚ་སོགས་མདོ་སྨད་ཀྱི་མི་ཆེན་མཇལ་མི་མང་པོར་ཆོས་དང་ཟང་ཟིང་གིས་ཚིམ་པར་མཛད། སླར་ལྷ་སར་ཇོ་བོ་རིན་པོ་ཆེ་ལ་མཆོད་པ་མཛད། ས་སྐྱོང་ངག་རྣམ་པ་རྒྱལ་བུར་བཞུགས་པས་སྣེའུར་མཆོད་ཅིང་རྡོ་རྗེ་རྣལ་འབྱོར་མའི་དབང་བསྐུར་མཛད། གསང་ནེའུ་ཐོག་ཏུ་ཆོས་རྗེ་རྣམ་གཉིས་ཀྱིས་གཙོས་པའི་དགེ་འདུན་རྣམས་ལ་མཆོད་དང་འབུལ་འགྱེད་ཀྱིས་བསྙེན་བཀུར། སླར་གདན་ས་ཆེན་པོར་ཆོས་དང་ཟང་ཟིང་གི་སྐུ་སྐྱོས་གནང་སྟེ་སྐུ་མཚམས་དང་ཐུན་བར་དུ་དུས་འཁོར་གྱི་མངོན་དཀྱིལ་དང་རྣམ་བཤད་མཛད། ཁང་སར་ཆེན་མོར་ཚོགས་པ་རྣམས་ལ་མདོ་ཏིང་འཛིན་རྒྱལ་པོའི་བཤད་པ་མཛད། རྟེན་གསུམ་རྣམས་ལ་ན་བཟའ་ལ་སོགས་པས་རྒྱ་ཆེར་མཆོད། མེ་སྦྲུལ་གྱི་ལོ་གསར་ལ་དཔོན་སས་མཇལ་ཞིང་ལོ་དེར་ཡར་སྟོད་སྨད་སོགས་སུ་འགྲོ་དོན་མཛད་ཅིང་གདན་སའི་འཇག་སྤྱིལ་ལ་ཟངས་གསེར་ལས་བསྐྲུན་པའི་དབུ་གདུགས། སྟོན་པའི་ཚེམས་ལ་དངུལ་གྱི་ཟ་མ་ཏོག མཁན་པོ་བོདྷི་ས་ཏྭའི་ཞལ་ཀོས་སོགས་ཞལ་ཀོ་རྣམས་ལ་རིན་པོ་ཆེ་དང་ཙན་དན་གྱི་བཞུགས་ཁང་རྣམས་ཕུལ།

གདན་ས་ཉིད་དུ་འགྲོ་དོན་དང་ཙུ་རིར་རི་ཐེབས་བརྫངས། དབུ་གདུགས་འཇག་སྤྱིལ་གྱི་སྒོ་ལ་ཤོང་ཐབས་མ་བྱུང་བར་གསོལ་འདེབས་མཛད་པས་བདེ་བླག་ཏུ་ཚུད། ཨེ་ཝཾ་ཐམས་ཅད་མཁྱེན་པ་གཤེགས་རྫོངས་ཀྱི་གྲལ་དབུ་མཛད། ས་རྟ་ལ་གནས་ནང་དུ་གསེར་འབུམ་ལ་ཟངས་གསེར་གྱི་ཆར་ཁེབས་ཕུལ་ཞིང་སྟག་རྩེའི་ས་སྐྱོང་ཞིང་འཕོས་པའི་གཤེགས་རྫོངས་ཀྱི་གྲལ་ཐོག་དང༌། ནང་རྟེན་འོད་དཔག་མེད་ཀྱི་སྐུ་བརྙན་རབ་གནས་མཛད། རྗེ་ཞྭ་ལུ་ལོ་ཙཱ་བ་ལ་མིང་གི་མངོན་བརྗོད་སྣ་ཚོགས་གསལ་བ་བསྒྱུར་བར་བཀས་གནང་སྟེ་བསྒྱུར། ཏི་སེ་དང་ཆུ་བར་དུ་རི་ཐེབས་གནང་ཞིང་མངའ་རིས་སྐོར་གསུམ་སོ་སོར་བཀའ་ཤོག་གནང་བས་གནས་ཆེན་གྱི་ཞབས་ཏོག་ཐམས་ཅད་ཀྱིས་སྔར་མེད་བླ་ལྷག་ཏུ་བསྐྲུན། ཡར་རྒྱབ་ལ་སོགས་པ་ཐམས་ཅད་དུ་སོ་སོའི་མོས་འདུན་བཞིན་ཆིབས་ཡང་ཡང་དུ་བསྒྱུར་ཏེ་གཞན་ཕན་མཛད། དེའི་ཚེ་བྱ་གཙང་གི་དཔུང་ཆེན་སྐྱི་ཤོད་དུ་ལྷགས་ཏེ་གཞིས་ཀ་སྣེལ་པ་འཇིག་པར་ཉེ་བ་ན་སྣེའུ་པ་ཉིད་དང༌། སྟག་ལུང་པ་དང་འོལ་ཁ་བས་ངོ་ཆེན་ཞུས་སྟེ་དགུ་པའི་ཚེས་བརྒྱད་ལ་གདན་ས་ནས་བཏེག་སྟེ་བཀྲ་ཤིས་སྒང་གི་ན་ཁར་ཕེབས། རྗེ་ཆོས་གྲགས་རྒྱ་མཚོའི་དྲུང་རིན་པོ་ཆེར་ཡང་འཇིགས་སྐྱོབ་ཞུས་པ་བཅས་ཐུགས་རྗེའི་རླབས་ཆེ་བ་དང་རྒྱལ་པོ་རྣམས་ཀྱང་སྔོན་གྱི་ལུགས་བཟང་ཆེས་མ་ཉམས་པའི་སྐབས་ཡིན་པས་དམ་པའི་ཆོས་དང་མཐུན་པའི་བཀའ་ནན་ཡང་ཡང་བསྩལ་བ་ཚད་མར་བཟུང་སྟེ་སེར་འབྲས་ཀྱི་དགོན་སྡེ་ལ་གནོད་པ་མེད་ཅིང་མཆོད་གཞིས་ཀྱང་སོ་སོར་གནས། སྣེལ་པའི་ས་སྐྱོང་ངག་དབང་ལྷུན་པོ་མཆེད་ལའང་སྐུ་སྐལ་གྱིས་ཕྱེ་སྟེ་བཞིས་ཀ་སྣེའུ་རང་གི་ཡོང་སྒོའི་ཁུང་ཇི་ལྟ་བ་གནང་ནས་གེགས་སྐྱོན་མེད་པར་མཛད། ཁྱད་པར་དུ་ལྷ་ས་རྣམ་གཉིས་ལ་འཚེ་བ་ཅུང་ཟད་ཀྱང་མེད། ཚལ་གུང་ཐང་དབུས་གླིང་ལ་སོགས་པ་གཟིགས། ཆོས་འཁོར་བསམ་ཡས་སོགས་ནས་བརྒྱུད་དེ་དཔོན་ས་ཁྲི་ཐོག་ཏུ་བསྐོས་ཤིང་ཤིས་བརྗོད་མཛད།

ཆོས་དུ་མ་གནང༌། དཔོན་བློན་རྣམས་ཀྱིས་གདན་ས་ཡུན་བསྲིང་དགོས་ཀྱི་ཞུ་བ་ཕུལ། ལྷོ་རྒྱུད་དབང་པོ་སྐུ་གཤེགས་པར་ཞལ་ངོ་རྣམས་ལ་འཁོར་བའི་ཆོས་ཉིད་ཀྱི་ངང་ཚུལ་དེ་ལྟ་བར་ཐུགས་མི་ངལ་བའི་ཆབ་ཤོག་གནང༌། ཡང་དབེན་ཏུ་སྐུ་མཚམས་མཛད་པ་ན་མཚན་ལྟས་རྩུབ་པར་བྱུང་བ་ལ་ཕྱིས་གདན་སར་རྩུབ་འགྱུར་འབྱུང་བའི་ལྟས་སུ་གཟིགས། སླར་ཡར་རྒྱབ་དཔོན་ས་གཤེགས་རྫོངས་ཀྱི་གྲལ་དབུ་མཛད་ཅིང་བདེ་མཆོག་གི་སྒོ་ནས་ངན་སོང་སྦྱངས། ཉེ་གནས་ཆེན་མོ་འདས་པའི་དགེ་རྩ་རྒྱ་ཆེན་མཛད། སྒམ་པོའི་ཆོས་རྗེ་བསྙེན་པར་རྫོགས། ས་སྐྱོང་དོན་རྡོར་བས་གཙང་དུ་སྤྱན་དྲངས། ཐུ་བཙུན་བསོད་འབྱུང་པ་རབ་ཏུ་ཕྱུང༌། བསུ་བའི་བཀོད་ཆེན་གྱིས་རིན་སྤུངས་སུ་སྤྱན་དྲངས། ས་སྐྱོང་ཁུ་དབོན་ལ་རྫོགས་ཆེན་རྡོ་རྗེ་ཟམ་པ་སོགས་དང་ཆག་ལོ་གསུམ་པ་དང་བྱམས་ཆེན་མཁན་པོ་སོགས་ལ་རང་བྱུང་བའི་བཀའ་འབུམ་དང་ཁྲིད་སོགས་དུ་མ་གནང༌། ཟ་དོར་རྗེ་མར་པ་ཡབ་སྲས་ཀྱི་རྟེན་ལ་བཀུར་སྟི་མཛད། མར་པའི་ཆོས་ཁྲིར་བཞུགས་ཏེ་བརྟག་གཉིས་རྒྱུད་གསུམ་དུ་བསྡུས་ཏེ་གསུངས། ཤངས་འབྲོང་ཁང་གི་བར་དུ་བྱོན། ས་སྐྱོང་ཆེན་པོ་སོགས་ལ་སྦྱོར་དྲུག་ཁྲིད་མཛད། ཕྱོགས་དེའི་སེར་སྐྱ་མཆོག་དམན་མཐའ་དག་གིས་གུས་པས་བསྙེན་བཀུར་ཞིང་ཚོགས་ཆོས་མང་དུ་གནང༌། དེར་བླ་མ་ཆོས་འཕགས་ལྟས་བཟང་པོ་དང་བཅས་གཤེགས་པར་དགེ་བ་རྒྱ་ཆེར་མཛད། སླར་གཙང་པོ་བརྒལ་ཏེ་གསེར་མདོག་པཎ་ཆེན་རིན་པོ་ཆེས་གཞི་ལེན་མཛད། བསམ་འགྲུབ་རྩེར་བསུ་བའི་བཀོད་པ་ཆེན་པོས་ཕེབས་ཤིང་དཔོན་བློན་ལ་དུས་འཁོར་རྒྱུད་ཕྱི་དང་སངས་རྒྱས་དབྱངས་ཀྱི་སྦྱོར་དྲུག་ལ་སོགས་པ་གསུངས། བཀྲ་ཤིས་ལྷུན་པོའི་དགེ་འདུན་ལ་ཚོགས་ཆོས་དང་ཁྱད་པར་དེའི་འདྲེན་པ་པཎ་ཆེན་ཡེ་ཤེས་རྩེ་མོ་ལ་མཁའ་འགྲོ་རྒྱ་མཚོའི་རྒྱུད་སོགས་དང༌། རྟ་ནག་ཐུབ་བསྟན་རྣམ་རྒྱལ་གྱི་འདྲེན་པ་ཀོང་སྟོན་དབང་ཕྱུག་གྲུབ་པ་ལ་ཨོ་རྒྱན་བསྙེན་སྒྲུབ་ཀྱི་གཞུང་བཤད་སོགས་བསྩལ།

སྣར་ཐང་གནས་རྙིང་དགའ་གདོང་སོགས་ཀྱི་ཆོས་དཔོན་ཐམས་ཅད་ཀྱིས་གུས་པས་བཏུད། ཞྭ་ལུ་གདན་ས་པ་རིག་འཛིན་རྒྱལ་པོ་སོགས་ཞྭ་ལུ་སྡེ་དགོན་གྱིས་གུས་པས་མཆོད། སྐུ་ཅུང་ཟད་བསྙུན་པ་སྒྲོལ་དཀར་ལ་གསོལ་བ་བཏབ་པས་དངས། དཔལ་སྣམ་སྐོར་དུ་སྤྱན་དྲངས་ཏེ་མཆོད། ལམ་དུ་གནས་པའི་སྐྱེ་བོ་མཆོག་དམན་སོ་སོས་མཆོད་དེ་རིན་སྤུངས་སུ་ཕེབས། བྱམས་ཆོས་ལུང་གི་དཔོན་སློབ་ཐམས་ཅད་ལ་གསུང་ཆོས་རྒྱ་ཆེར་གནང༌། བདེ་ལྡན་རྫོང་གི་དབེན་གནས་གསར་པ་ལ་རབ་གནས་མཛད། རྩེ་ཤར་ནུབ་ལ་སྟོད་ལྷོ་བྱང་རྣམས་སོ་སོས་ཇ་འདྲེན་ཕུལ། ས་སྐྱོང་ཆེན་པོས་གཞིས་ཀ་ཐམས་ཅད་དུ་འབུལ་བསྙེན་དང་ཁྱད་པར་རིན་སྤུངས་སུ་མཐོང་ཐོས་ཀྱི་སྐྱེ་བོ་ཧ་ལས་པའི་འབུལ་ཆེན་བྱས། 

སླར་དབུས་སུ་ཆིབས་བསྒྱུར། ཡར་འབྲོག་དཔོན་གྱིས་འབུལ་ཆེན་དང༌། ལྷུན་རྩེར་ཕེབས། གདན་སའི་ཁུར་གནང་བར་ནན་གྱིས་ཞུས་པར་ཞལ་གྱིས་བཞེས་སྐྱི་སྟོད་སྨད་དུ་ཕེབས། ལྷ་སར་མཆོད་པ་དང༌། པོ་ཊ་ལའི་ཁང་གསར་གྱི་རབ་གནས་མཛད། གསང་ཕུ། གུང་ཐང༌། དགའ་སྐྱོར་ཟུལ་གསུམ། སེར་འབྲས་སོགས་བཤད་གྲྭ་རྣམས་ཀྱི་ཆོས་སྨྲ་བ་རྣམས་དང་སྒོ་ཡབ་ལ་སོགས་སྒྲུབ་གྲའི་བླ་མ་ཐམས་ཅད་ཀྱིས་མཇལ་ཞིང་སོ་སོས་འདོད་ཆོས་ཞུས། མོན་དང་ཀོང་པོའི་འབུལ་སྐྱེལ་རྣམས་འབྱོར། རྗེ་འཇིག་རྟེན་གསུམ་མགོན་དངོས་འབྱོན་པར་ལུང་བསྟན་པའི་འབྲི་ཁུང་གདན་ས་པ་རྗེ་ཀུན་རིན་མཇལ་སླད་ལྷ་སར་ཕེབས་པ་དང་ཁྱམས་ཁྲ་ཆེན་མོར་མཇལ། དབང་རྒྱུད་མན་ངག་མཐའ་ཀླས་པས་ཐུགས་ཚིམ་པར་མཛད། སླར་འོན་ཕྱོགས་ལ་ཆིབས་བསྒྱུར་བ་ནས། སྨོན་མཁར་དུ་མཆོད་ཡོན་མཇལ། གདན་སར་ཕེབས་ཏེ་སྐུ་སྐྱོས་གནང༌། གནས་ནང་དང་དགའ་ལྡན་མ་མོར་གདན་ས་པ་གསར་དུ་བསྐོས། རྩེར་ཕེབས་ཏེ་ཆོས་དུ་མ་གནང༌། ཁ་རག་ཏུ་ཕེབས་ཏེ་གནས་གཟིགས། ས་སྐྱོང་མཆོད་ཡོན་ལ་དུས་འཁོར་གྱི་དབང་གོང་མ་མཛད། ཟླ་བ་དེའི་ཉེར་གསུམ་ནས་ལོ་མཚམས་ཀྱི་བཅད་རྒྱ་དམ་པར་མཛད། ཐུན་བར་དུ་ཆོས་དྲུག་ལུང་སྦྱོར་ཆེན་པོ་མཛད། ལྕགས་བྱ་སར་ནས་མཱ་ཡའི་སྒྲུབ་ཐབས་སོགས་མཛད། མནལ་ལྟས་ལ་སྤོས་ཀྱི་གླང་པོ་ཆེ་གངས་རི་ལྟ་བུ་ལ་ཆིབས་ནས་འབྱོན་པ་དང༌། འབྲུག་རིང་ཞིང་ཆེ་བ་དུ་བ་འཁྱིལ་བ་ལྟ་བུ་སྔོ་ནག་ལ་ཆིབས་ཏེ་ནུབ་ནས་ནུབ་བྱང་དུ་སོང་བ་ན་དེའི་མགོ་བོ་སྤྲིན་གྱི་དབུས་སུ་ཞུགས་ཤིང་འབྲུག་སྒྲ་དྲག་པོ་ཡུན་རིང་དུ་གྲགས་པའི་ལྟས་གཟིགས་པ་བདེ་ཆེན་ཡངས་པ་ཅན་གྱི་ཆོས་སྡེའི་ལྟས་སུ་དགོངས། དབྱར་གཡུལ་རྒྱལ་གྱི་རྫོང་དུ་བཞུགས་ཏེ་སྐུ་མཚམས་ཐུན་བར་དུ་གདན་བཞིའི་དཀྱིལ་ཆོག་དང་འདུས་པའི་བསྐྱེད་རིམ་རྣམ་བཤད་སོགས་མང་དུ་མཛད། ཇོ་མོ་ཁ་རག་གིས་བར་ཆད་སེལ་བ་དང་ཕྲིན་ལས་སྒྲུབ་པར་གཟིགས། རྒྱལ་བའི་མཆོད་རྟེན་རིན་པོ་ཆེ་རང་བཞིན་འོད་འབར་བ་མནལ་ལམ་དུ་གཟིགས་པས་རྟེན་འབྲེལ་དུ་རྣམ་རྒྱལ་མཆོད་རྟེན་མཛད།

སྐུ་མཚམས་ནང་མ་གྲོལ་ནས་ཡོན་བདག་ཆེན་པོ་མཆོད་ཡོན་སོགས་ལ་དུས་འཁོར་གྱི་དབང་རྫོགས་སོགས་དང་བྱང་ཆུབ་སེམས་སྡོམ་གནང༌། མཆོད་ཡོན་ལྷན་ཅིག་ལྷུན་རྩེར་ཕེབས། མི་དབང་ཆེན་པོ་ལ་ཕྱག་རྡོར་འཁོར་ཆེན་དབང་དང༌། བྱམས་ཆེན་གདན་ས་པར་ཆོས་དྲུག་ཁྲིད་རིམ་སོགས་གནང༌། མདོ་ཁམས་རྒྱ་སྟོན་སོགས་མང་དུ་འདུས་པར་ཆོས་ཀྱིས་ཚིམ་པར་མཛད། ས་སྐྱོང་ཆེན་པོས་ཁྱད་ནོར་མང་དུ་ཕུལ། སྲིན་རིར་བདེ་མཆོག་རང་བྱུང་ལ་མཆོད་ཅིང་སྨོན་འདུན་མཛད། བྱང་ཁ་བརྒྱུད་ཐུ་བཙུན་མཆེད་ཀྱིས་བསྙེན་བཀུར། ཟླ་བ་བཅུ་གཅིག་པར་ཐེལ་དུ་ཕེབས། སྐུ་སྐྱོས་ཀྱི་མཆོད་སྦྱིན་མཛད། ཐར་མར་འོད་དཔག་མེད་ཀྱི་སྐུ་རྒྱབ་མཐོ་བཅོ་བརྒྱད་པ་ཟངས་གསེར་ལས་བཞེང་དུ་གཅུག དེའི་ཚེ་ནག་པོ་ཆེན་པོས་འདུད་པའི་མནལ་ལྟས་ཤར། ཆུ་ཁྱི་ཟླ་བ་དང་པོར་ཐེལ་གྱི་མཁན་སློབ་སོགས་དུ་མར་བདེ་མཆོག་ལྷ་ལྔའི་དབང་གནང་ཞིང་སྒྲུབ་མཆོད་ཀྱི་རྒྱུན་མཛད། རྟེན་ཆེན་ཐེལ་དུ་སྤྱན་དྲངས་ཏེ་གཟུངས་གཞུག་གྲུབ་ཅིང་རབ་གནས་མཛད། དགའ་སྟོན་ཡོན་རྫོངས་སོགས་སྔ་སྲོལ་ལྟར་མཛད། ཆུ་བར་དུ་རི་ཐེབས་བརྫངས། རྩེ་དང་འཕྱོང་རྒྱས་སུ་ཕེབས་ཏེ་སྐྱེད་མོས་ཚལ་དུ་སྐུ་མཚམས་མཛད། ཏི་སེར་རི་ཐེབ་གནང༌། དཔལ་རིའི་ལྷ་བབས་མཆོད་རྟེན་གྲུབ་པར་རབ་གནས་མཛད། ལྷུན་སྒང་དུ་ཕེབས་ཏེ་ལྷ་རིགས་ཀྱིས་མཆོད། གཡམ་བཟང་སྤྱན་སྔ་སོགས་བསྙེན་པར་རྫོགས། སླར་སྲོང་བཙན་དུ་སྦྱིན་བདག་ཆེན་པོ་རྣམས་ལ་དུས་འཁོར་དབང་རྫོགས་པར་མཛད། འཕགས་སྡེ་ལ་མགོན་པོ་ཕྱག་བཞི་པའི་དབང་མཛད་དེ་ཆོས་སྐྱོང་དུ་འཛིན་པར་མཛད། སྣེའུ་གདོང་དང་བྲག་ཁར་མཆོད་ཡོན་མཇལ་ཞིང་རྡོར་དབྱིངས་ཀྱི་དབང་སོགས་གནང༌། སླར་ཐེལ་དུ་ཕེབས་ནས་ཆོས་མང་དུ་གནང༌། སྐྱི་ཤོད་ལ་ཐེགས། འཕན་ཡུལ་རྒྱལ་ཕུ་ནས་ས་སྐྱོང་ཆེན་པོས་སྟོད་ལུང་བདེ་ཆེན་ལྷ་འབངས་སུ་ཕུལ་བ་དེར་ཕེབས། ཟླ་བ་བརྒྱད་པར་ས་སྐྱོང་ཆེན་པོ་གཙོ་བོར་གྱུར་པའི་སྐྱེ་བོ་མཐའ་ཡས་པས་བསུས་ཏེ་ཨར་བྱང་ཆུབ་ཡེ་ཤེས་ཀྱི་ཆོས་གཞི་གནམ་རྩེ་ལྡེང་དུ་ཕེབས།

རྗེ་ཀརྨ་པ་གཞུར་གདན་ཆགས་པ་དང་དུས་མཚུངས་པས་མཇལ་བར་བཞེད་ཀྱང་དེར་དངས་མཇལ་རང་མ་གྲུབ། དགུ་པའི་ཚེས་གཉིས་ལ་ས་སྐྱོང་ཆེན་པོར་འཆི་མེད་རྔ་སྒྲའི་དབང་བརྒྱ་རྩ་གནང་ཞིང༌། ཚེས་དྲུག་ལ་ཚལ་པ་བཀའ་འགྱུར་ཤིན་ཏུ་དག་པ་གསུང་རབ་ཞུས་དག་གི་མའི་ཐེས་སུ་བཞེངས་པ་དེ་སོགས་དངོས་སྤྱད་དུ་མ་དང༌། འཐུས་བཙུན་ཉིས་བརྒྱ་དེའི་ཕོགས་ཐེབས་ཀྱི་མཆོད་གཞིས་རྣམས་ཕུལ་ཏེ་སར་པ་རྣམས་དགེ་བསྙེན་དུ་བཅུག བཅུ་པར་སྙིང་དྲུང་སོགས་ནས་སྟག་ལུང་ཐང་དུ་ཕེབས། ཆོས་རྗེ་མཆེད་ལ་རྡོར་དབྱིངས་ཀྱི་དབང་སོགས་ཆོས་བཀའ་དུ་མ་གནང་ཞིང་ཚོགས་པ་ཐམས་ཅད་ལ་ཆོས་དང་ཟང་ཟིང་གི་འབུལ་འགྱེད་རྒྱ་ཆེར་མཛད། འབྲི་ཁུང་དུ་སྤྱན་དྲངས་ཏེ་ལམ་དུ་འགྲོ་དོན་མཛད་བཞིན་པས་ཆོས་རྗེ་ཐོག་ཁ་བ་དཔོན་སློབ་ཀྱིས་སྔུན་བསུས་ཏེ་མཚེའུ་ཁའི་གཟིམ་ཁང་ཆེན་པོ་ཕེབས། མཁར་ཐོག་དཔོན་བློན་གྱིས་འབུལ་ཞབས་མཛད། ཆོས་རྗེ་ཁུ་དབོན་ལ་འབུལ་ནོད་ཚོགས་པར་མང་སྐོལ་འགྱེད་བཅས་ཡོ་བྱད་གནང༌། བཅུ་གཅིག་པར་ཐེལ་དུ་ཕེབས་ཏེ་མཆོད་པ་དང་སྐྱོབ་པའི་བསྟོད་པ་མཛད། མཁན་སློབ་སོགས་བླ་མ་རྣམས་ལ་དབང་ཆོས་དུ་མ་གནང༌། ཆོས་རྗེ་རིན་པོ་ཆེ་ཁུ་དབོན་ལ་ཚེ་དབང་བརྒྱ་རྩ་དང་དུས་འཁོར་གྱི་དབང་སོགས་ཀྱིས་བཞེད་པ་བསྐངས། ཆུ་ཕག་ལོ་སར་པའི་ཉེར་བརྒྱད་ལ་ཆོས་རྗེས་སྐྱེལ་ཐུང་བཅས་བཏེག བྱང་གི་ས་ཅི་རིགས་པར་བྱོན་ཏེ་ཉི་ཁྲི་ལ་སོགས་པར་གཞན་དོན་མཛད། འདམ་གཞུང་རྣམས་སུ་ཕེབས། ཡོར་དགོན་དུ་སྐུ་འབུམ་ལ་མཆོད་པ་མཛད། དམ་ཅན་པས་བསུུ་བ་དངས་རྒྱན་དགོས་ཚུལ་སྟོན་པར་གཟིགས། རྩེ་ལྡེང་དུ་བྱོན་ཏེ་ས་སྐྱོང་ཆེན་པོས་ཞབས་བཀུར་གྱི་མཐུན་སྤེལ་རྟག་པར་སྦྱར་ཏེ་དགོན་ས་བརྟགས་པ་ན་ལྷ་བརྒྱད་གངས་ཀྱི་ར་བའི་དབུས། རི་བོ་འབྲང་རྒྱས་ཤེས་བྱ་བ་གཉན་ཆེན་པོ་ཐང་ལྷའི་ཤར་ཕྱོགས་བདེ་ཆེན་གྱི་རི་བོ་ཉིད་འཐད་པར་གཟིགས་ཏེ་གསུམ་པའི་བཅུ་གསུམ་ནས་ས་སློང་གི་ཆོ་ག་ཉིན་གསུམ་མཛད་པའི་ཐོ་རངས་མནལ་ལྟས་དགེ་བ་གཟིགས་ནས་དེའི་ཉེར་བཞི་གཟའ་སྐར་བཟང་བ་ལ་དུས་འཁོར་ཐུགས་དཀྱིལ་དང་འབྲེལ་བར་ལྟོ་འཕྱེ་བརྟག་པ་སོགས་ས་ཆོག་བཀྲ་ཤིས་དང་བཅས་པ་མཛད།

དགུང་ལོ་ང་གཅིག་པ་ཆུ་མོ་ཕག་ལོ་ཟླ་བ་བཞི་པའི་ཚེས་བཅུ་དགུ་གཟའ་སྐར་སྦྱོར་བྱེད་དགེ་བར་གཙུག་ལག་ཁང་བླ་བྲང་དང་བཅས་པ་ཀ་བ་བདུན་ཅུ་དོན་དྲུག་གིས་ཡུལ་བླ་ཡེལ་ཆེན་མོ་སྐོར་ལམ་གྲྭ་ཁང་བརྒྱ་དང་གོ་བདུན་རྣམས་ཀྱི་རྨང་བཏིང༌། ཉེར་གསུམ་ལ་དཀོན་ཅོག་མཆོད་པ་རྒྱ་ཆེན་དང་ལྷ་ས་བསམ་ཡས་སོགས་ལའང་མཆོད་འབུལ་བ་བརྫངས་ཏེ་གེགས་མེད་དུ་འགྲུབ་པར་གསོལ་འདེབས་མཛད། ས་སྐྱོང་ཆེན་པོས་ཞལ་བསྒོས་གྱིས་གཙང་དབུས་ཁམས་འབྲོག་གི་ལས་མི་མཐའ་ཡས་པས་བརྩིགས། ཟླ་བ་དགུ་པ་ཡན་གྱི་གཙུག་ལག་ཁང་འོག་ཐོག་སྒོ་གཉིས་ཐོག་ཁང་ཕྲན་རྣམས་ཕལ་ཆེར་གྲུབ། དགུ་པའི་ཉེར་གསུམ་ལ་འདུ་ཁང་ཞལ་བསྲོའི་འབུལ་ཞབས་རྣམས་ས་སྐྱོང་རིན་ཆེན་རྒྱལ་མཆོག་གིས་བསྒྲུབས། རྩེ་འབྲི་གདན་སྟག་ལུང་སོགས་ཐམས་ཅད་ནས་ལེགས་ཇ་ཕུལ། དེ་དག་གི་སྐབས་ཁྲིད་ལུང་དུ་མ་གནང་ཞིང་སར་བུ་རྣམས་རབ་ཏུ་ཕྱུང་སྟེ་དབང་ཆོས་རྒྱ་ཆེར་གནང་ཞིང་རྒྱུད་སྡེའི་ལག་ལེན་དུ་མ་བཙུགས། གནས་ནང་ཆུ་ཤུལ་སོགས་པར་བཞུགས་ཅིང་འགྲོ་དོན་མཛད། ཤིང་བྱི་ཤར་ནས་བསླབ་བཏུས་སོགས་གསུངས་གློ་བོ་ཆོས་རྗེ་བློ་རྒྱམ་གྱིས་གངས་ཅན་དང་ཏི་སེ་གཅིག་གམ་དྲིས་པའི་ལན་མཁས་པའི་རྣ་རྒྱན་མཛད། སྐྱོར་ལུང་ལུམ་པ་སོགས་ནས་ཕེབས། རྩེར་མཆོད་ཡོན་མཇལ། སླར་གདན་སར་ཕེབས་ཏེ་ཆོས་ཀྱི་ཕྲིན་ལས་དང་ཕྱོགས་ཀྱི་འབུལ་སྐྱེལ་བ་རྣམས་ལ་ཆོས་དང་ཟང་ཟིང་གིས་ཚིམ་པར་མཛད། ཡང་དགོན་ཕོ་བྲང་གི་རྟེན་སར་བཞེངས་རྣམས་ལ་ཤིས་བརྗོད་མཛད་དེ་བྱམས་པའི་གསེར་སྐུ་རྒྱབ་མཐོ་དྲུག་པ་བཞེངས་པར་བཀའ་དང་བཅས་གནང་ཞིང་ཕྱིས་གྲུབ་པ་ན་རབ་གནས་མཛད་དེ་མོན་ཆོས་སྡེའི་རྟེན་གཙོར་གནང༌། ཏི་སེར་རི་ཐེབས་བརྫངས། བདུན་པར་སྣེའུ་གདོང་རྩེར་དཔོན་ས་ལ་འཇའ་ས་ཞུ་བ་དང༌། སྤྲུལ་སྐུ་ཆོས་དཔལ་ཡེ་ཤེས་ཀྱི་ཕྲིན་ལས་ཀྱི་རྒྱུན་གྱི་རྟ་འབུལ་དང་བཅས། ཛམ་གླིང་བདག་པོ་ཧུང་ཇིའི་དྲུང་དུ་གནང༌། སྤྱིར་གཡུང་པས་རྒྱལ་རྩེ་བའི་སྟེང་དུ་དམག་བཏེག་པ་བརྒྱུད་འདེད་ཀྱི་ལེ་ལན་འགའ་དང་འགས་རིན་སྤུངས་པ་དཔོན་བློན་ལྷོ་སྟོད་པ་ལ་ཐུགས་མ་གཤིན་པར་ཡོད་པ་ལ་དཔུང་རྣམས་ཀྱིས་ལྷོ་སྟོད་པ་བསྡིགས་པར་ཆས་པ་ན་སྔར་གྱི་སྦྱིན་བདག་ཡིན་པའི་རྒྱུན་དང་ཐུགས་བརྩེས་ཉེ་བར་དགོངས་ཏེ་དཔོན་གཡོག་ཞུ་འཇགས་ཆེད་བཞེས་གནང་བས་གཞིས་ཀ་ནས་ཀྱང་གསན་པ་སྣ་ཙམ་ཕུལ་བས་ཆོག་པ་བྱུང་སྟེ་ལྷོ་སྟོད་པའི་སྲིད་བརྟན་པའང་རྗེ་འདིའི་བཀའ་དྲིན་ཡིན།

འདི་སྐབས་སྤེ་ཆུང་བའང་བདེར་འཇགས་ཀྱི་བཀའ་དྲིན་བསྩལ་ཞིང༌། དེ་ལྟར་འཕྱོང་རྒྱས་སུ་བཞུགས་ཏེ་འཁྲུག་རྩོད་རྣམས་ཉེ་ཞིར་མཛད་ནས་མི་འཇིགས་པའི་སྦྱིན་པས་འགྲོ་བ་དེ་དག་བདེ་བར་བཀོད་དེ། རྩེ་བྲག་ཁ་ཐར་མ་སོགས་བརྒྱུད་གདན་སར་ཕེབས། དེ་ཐམས་ཅད་དུ་རྒྱ་སྟོན་དབོན་སོགས་མང་པོར་ཆོས་དང་གདམས་ངག་ཅི་རིགས་པ་གནང་ཞིང་རབ་བྱུང་བསྙེན་རྫོགས་མང་དུ་བསྒྲུབས། རྩེར་སྨན་ཁང་པ་རབ་ཏུ་བྱུང༌། ཡར་རྒྱབ་སོགས་ནས་སོ་སོའི་ཞབས་ཏོག་དང་དབང་ཆོས་མང་དུ་གནང་ཞིང་སྣེའུར་ཕེབས། འབྲས་སྤུངས་གདན་ས་མཁས་བཙུན་པ་སོགས་ལ་དབང་ཆོས་མཛད། གཉིས་པའི་བཅུ་གཅིག་ལ་ས་སྐྱོང་ཆེན་པོ་དང་བཅས་མཆོད་ཡོན་ལྷན་གཅིག་པོ་ཊ་ལར་ཕེབས། སྒོ་ཡབ་གདན་ས་པ་དང་སྙུག་ལ་ཆོས་རྗེ་རྣམས་ལ་ཆོས་དུ་མ་གསུངས། སླར་ཡངས་ཅན་དུ་ཕེབས། གཙུག་ལག་ཁང་སོགས་སྤེན་བད་ཀྱི་བར་དུ་གྲུབ་འདུག་པའི་རི་མོ་ཤིང་རྩི་སོགས་ཀྱི་མགོ་བརྩམས། ཕྱོགས་ཀྱི་འདུས་པ་རྣམས་ལ་གསུང་ཆོས་ཅི་རིགས་གནང༌། ནད་ཡམས་ཅུང་ཟད་བྱུང་བ་དཀོན་ཅོག་ལ་གསོལ་འདེབས་སྲུང་མར་ཕྲིན་བཅོལ་མཛད་པས་ཞི། བླ་མེད་ཀྱི་དཀྱིལ་འཁོར་སྒྲུབ་མཆོད་བརྒྱ་ཕྱེ་དང་ཉེ་བ་གཙུགས། ཕྱོགས་ཐམས་ཅད་དུ་ཆོས་སྡེའི་གྲགས་དཀར་གྱིས་ཡོངས་སུ་ཁྱབ་པ་སྔོན་འབྲུག་མགོ་སྤྲིན་གསེབ་ན་སྒྲ་སྒྲོགས་པའི་རྟེན་འབྲེལ་དུ་སྣང༌། སྔོན་དཔལ་མཁའ་སྤྱོད་དབང་པོས་འདི་དང་མི་རིང་བའི་ཕུག་ཏུ་སྒྲུབ་པ་མཛད་པས་མཁའ་སྤྱོད་ཕོ་བྲང་དུ་གྲགས་ཤིང་དེ་ནས་མ་འོངས་པ་འདིར་ཁོ་བོའི་གནས་འབྱུང་ཞེས་ལུང་བསྟན་པ་ལྟར་རོ།། དེ་ལྟར་དགུང་ལོ་ང་བཞི་ཡན་གྱི་རྣམ་ཐར་རྗེ་ཉིད་ཀྱིས་ཚིགས་བཅད་དུ་མཛད་པའི་རྟོགས་བརྗོད་ཨུཏྤ་ལའི་དོ་ཤལ་ལས་ཅུང་ཟད་བསྡུས་ཏེ་བཀོད་པ་ཡིན་ལ། དེ་ནས་ཡངས་ཅན་དུ་རྟེན་ཆེན་གཙོ་འཁོར་རྣམས་བཞེངས་པ་དང༌། ཞྭ་དམར་ཅོད་པན་འཛིན་པ་ན་རིམ་གྱི་གསེར་སྐུ་སྐུ་ཚད་མ། མགོན་ཁང་དུ་ཀར་ལུགས་དང་ཐེལ་པའི་ཆོས་སྐྱོང་གི་སྐུ།

སྟེང་འོག་ཐམས་ཅད་དུ་རི་མོའི་བཀོད་པ་ཁྱད་མཚར་སྨན་ཐང་པ་སྨན་བླ་དོན་གྲུབ་ཡབ་སྲས་དང་མཁྱེན་བརྩེ་བས་བྲིས། གཙུག་ལག་ཁང་ཕྱི་ནང་ཐམས་ཅད་ལྷན་ཅིག་ཏུ་གྲུབ་པས་གྲུབ་སླ་བ་དང་དངོས་གཙང་བ་སོགས་ཡ་མཚན་ཆེ་བར་ཀུན་གྱིས་གླེང་ངོ༌། །མདུན་གྱི་ནེའུ་ཐང་ལ་གོས་སྐུའི་ཚད་ཀྱི་རས་བཀྲམ་པའི་སྟེང་དུ་སྨན་ཐང་འཇམ་དབྱངས་པས་ཟ་འོག་གི་ལྷྭམ་གྱོན། སོལ་པིར་ཡུ་བ་ཅན་ཕྱག་ཏུ་ཐོགས་པས་ཐུབ་ཆེན་གྱི་སྐུ་བྲིས་ཏེ་ཚོན་ཡིག་བཏབ་ནས་ཇི་ལྟ་བར་གོས་ཆེན་ཁ་དོག་སོ་སོ་དྲས་ནས་བསྒྲིགས་པའི་གོས་སྐུ་ཤིན་ཏུ་ཆེ་བ་བསྒྲུབ་ཏེ་རབ་གནས་ལ་སོགས་པའི་དུས་སུ་ངོ་མཚར་གྱི་ལྟས་མང་དུ་བྱུང་སྐད། གོས་སྐུ་ཆེན་པོ་འདི་ལྟ་བུར་ཐིག་འདེབས་སོགས་མི་དགོས་པར་འོལ་སྤྱིས་བྲིས་པའི་ལན་ཅིག་ལས་སྤོ་ལེན་སོགས་མ་དགོས་པས་བཟོ་བོ་མཁས་པའི་ཕུལ་དང་རྗེ་ཉིད་ཀྱི་ཐུགས་རྗེ་གཅིག་ཏུ་འཇུག་པའོ།། ཞིང་སྐྱོང་མི་ལ་བརློམས་ཏེ་དགའ་ལྡན་མ་མོའི་གཙང་ཁང་གི་ཀ་བ་ནང་མ་རུལ་ཡོད་པས་བརྗེ་བ་ལ་ཕེབས་དགོས་པར་ཞུས་ཏེ་རྟ་ལོར་ཕེབས་ཏེ་འཕྲུལ་གྱིས་གསོ་པ་མཛད། དེ་ཚེ་མཐུ་སྟོབས་ཆེན་པོའི་དམག་དཔུང་གཡེ་བླ་འབྲིང་དུ་ལྷགས་པས་ཀུན་གྱིས་མགོན་སྐྱབས་ཞུས་ཏེ་དམག་ཞི་བ་དང་སྡེ་དཔོན་མང་ཞིག་ལ་སྐྱབས་སྦྱིན་མཛད། དགུང་ལོ་དྲུག་ཅུ་པ་སྤྲེལ་ལོར་རྗེ་དཔའ་བོ་སྤྲུལ་སྐུ་གཙུག་ལག་ཕྲེང་བ་རབ་ཏུ་ཕྱུང༌། དེ་ཚེ་རྒྱ་ནག་གི་ཕོ་ཉ་རྣམས་འཁོར་ཏེ་ལུང་ལིང་ཇི་འབུལ་ནོད་རྒྱ་ཆེར་བྱུང༌། ས་སྐྱོང་དོན་རྡོར་བ་གནམ་དུ་གཤེགས། དུས་ཐའི་ཆོ་གས་རྗེས་སུ་བཟུང༌། སྐྱི་གཡོར་སོགས་ཕེབས་ལམ་དུ་འགྲོ་དོན་མཛད་ཅིང་གདན་ས་ཐེལ་དུ་ཕེབས་ཤིང་ཕྲིན་ལས་ཆེན་པོ་དུ་མ་མཛད། སླར་ཡངས་ཅན་དུ་བྱམས་ཁང་ཆེན་མོ་ཁྱམས་རུང་ཁང་དང་བཅས་པ་ཀ་བ་བརྒྱ་ལྷག་གི་ས་མཛད་དེ། བྱམས་པའི་སྐུ་བཞེངས་པར་བཞེད་ཀྱང་མནལ་ལྟས་སུ་བདག་ཅག་གི་སྟོན་མཆོག་ཤཱཀྱའི་དབང་པོ་ཆོས་འཆད་ཅན་གཟིགས་པས་དེ་ལྟ་བུའི་གསེར་སྐུ་ཤིན་ཏུ་ཆེ་བ་འཁོར་དང་བཅས་པ་བཞེངས་པར་མཛད་ནས།

བཀའ་འགྱུར་རོ་འཚལ་ཡང་གསེར་འབའ་ཞིག་ལས་བཞེངས་པ་དང་ཐུགས་དམ་བསྟན་འགྱུར་བཞེངས་པ་ཡང་མཛད། མཚན་ལྡན་ཐོད་པ་སྨུག་ཆུང་གི་མཁའ་འགྲོ་མ་དེའི་སྐུ་སྐྱེ་བ་ལྔ་པ་རྗེ་བཙུན་མ་སྙན་གྲགས་བཟང་མོ་རབ་བྱུང་མར་བསྒྲུབས་ཤིང་གསུང་ཆོས་དུ་མ་གནང་ནས་རྩ་བའི་སློབ་མར་གྱུར། མཁས་པ་ཆེན་པོ་འཆི་མེད་དཔལ་བཟང་པོས་གསུང་ཆོས་མང་དུ་གསན། ཐུགས་དད་པ་མི་ཟད་པར་ཐོབ་ཅིང་ཕྱག་ཆེན་རྣམ་བཤད་ཀྱི་ཐུགས་རྩོམ་ཞུས། འབྲིང་ཁུང་དཔོན་ཕུ་ལུང་པའི་བདག་རྒྱན་མཛད་དེ། རབ་ཏུ་ཕྱུངས་ནས་གསུང་ཆོས་ཅི་རིགས་པར་གནང་ནས་འགྲུས་ཁང་པ་དང་དཔོན་སློབ་གཉིས་ཀྱིས་འབྲི་ཁུང་གི་གདན་ས་པར་ནན་གྱིས་བསྐོ་བ་མཛད། གདུང་བརྒྱུད་སྐུ་གཞོན་པ་དགེ་ཚུལ་བསྒྲུབས་ནས་ཐེལ་གྱི་གདན་སའི་གོ་སར་བསྐོས། རྗེ་ཀརྨ་པ་བརྒྱད་པ་ཀོང་པོར་ཕེབས་པར་གདན་འདྲེན་ཡང་ཡང་དུ་གནང་ཞིང་ཁྱད་པར་དབོན་པོ་ཆོས་སྐྱོང་བ་གནང་སྟེ་ཁོང་གིས་ཀྱང་ཕེབས་པའི་ཞལ་བཞེས་མ་བྱུང་གི་བར་དུ་ཅི་ལ་ཐུག ང་མི་འགྲོ་ཞེས་ཡུན་བསྲིངས་ནས་བསྡད། རྗེ་ཀརྨ་པ་ཉིད་ཕེབས་པར་སྤྲོ་ནའང་སྒར་པ་རྣམས་ཀྱིས་མི་ཕེབས་པར་ཞུས། སྤྲེ་ལོར་རྩེར་བཞུགས་དུས་རྗེ་རང་གི་ཕྱག བྲིས་སུ་ངེད་རང་མཇལ་ཤིན་ཏུ་སྤྲོ་བར་ཡོད་རུང་སྒར་པ་རྣམས་ཀྱིས་དབང་མ་འདུས་པས་ཕེབས་པར་རྔོ་མ་ཐོགས་ལ་མི་རིང་བར་མཇལ་སྤྲོ་བ་ཕེབས་པས་ཆབ་ཤོག་དབུར་བཞག་སྟེ་ངའི་བླ་མ་དེའི་དྲུང་ན་མི་གཞན་མེད་ན་ང་ལ་བཀའ་ཤོག་ནང་གཙང་འདི་ལྟ་བུ་ཕེབས་ཤིང་ཡོད་པ་ཡིན་གསུངས། དབུ་ཕྱག་གིས་འཕུར་ཞིང་ད་ནི་ཁོ་བོ་བསྡད་པ་ལ་དགོས་པ་མི་འདུག་གསུངས་ནས་དེ་མ་ཐག་རྩེ་ནས་ཕྱགས་བཏེག ཐེལ་ནས་དགོན་ཐང་བར་ཞབས་སྐྱེལ་མཛད། གདན་ས་ཐེལ་གྱི་གོ་ས་འདི་ང་ལ་ཤིན་ཏུ་གནོད་པར་བྱུང་གསུངས་ཤིང་ལམ་དུའང་མྱུར་བས་ཕེབས་ཏེ་ལྷ་སར་ཇོ་བོ་ལ་རིན་པོ་ཆེའི་བཞུགས་ཁྲི་ཕུལ་ཏེ་ཡངས་པ་ཅན་དུ་ཕེབས། རྗེ་ཀརྨ་པའི་དྲུང་དུ་ཀོང་སྟོད་དམ། དྭགས་ཀོང་གི་མཚམས་ཙམ་དུ་མཇལ་ཨི་གྲུབ་སྨོན་ཞེས་དང༌།

དབོན་པོ་ཆོས་སྐྱོང་བ་ལའང་ལོག་ཤོག་གི་བཀའ་ལུང་ཕེབས་ཏེ། དགུང་ལོ་དོན་གཉིས་པ་སྤྲེལ་ལོ་ཟླ་བ་བཅུ་གཅིག་པའི་ཉེར་ལྔ་ལ་དགོངས་པ་ཆོས་ཀྱི་དབྱིངས་ཆེན་པོའི་ཀློང་དུ་ཐིམ་ཞིང་སྐུ་གདུང་རིན་པོ་ཆེ་ནི་དངུལ་གྱི་མཆོད་རྟེན་རྨད་དུ་བྱུང་བ་བསྒྲུབས་པར་བཞུགས་སུ་གསོལ། མདོར་ན་རྗེ་འདི་ནི་གསན་པ་རྒྱ་ཆེ་ཞིང་རྣམ་པར་དག སྒྲུབ་ཐབས་རྣམ་བཤད་དཀྱིལ་ཆོག་དྲི་ལན་ལ་སོགས་པའི་བསྟན་བཅོས་ཆེས་མང་དུ་མཛད་པ་ཐམས་ཅད་ཀྱང་ཚིག་དོན་བཟང་པོ་ཟབ་བརླིངས་ཕུན་སུམ་ཚོགས་པ་ཤ་སྟག་ལ། དེའི་དུས་ཀྱི་དབུས་གཙང་དྭགས་ཀོང་མངའ་རིས་ཕྱིན་གྱི་འཐབ་རྩོད་སྡུག་བསྔལ་བས་ཉེན་པ་ཐམས་ཅད་ལ་མི་འཇིགས་པའི་སྐྱབས་སྦྱིན་གནང༌། བླ་དཔོན་ཐམས་ཅད་ཀྱི་འདི་དང་གཏན་གྱི་མགོན་སྐྱབས་དཔུང་གཉེན་གཅིག་པུར་བཞུགས་ལ། རྒྱལ་བསྟན་གྱི་རྩ་ལག་མཁན་སློབ་འདུས་པའི་སྡེ་རིས་སུ་མ་ཆད་པ་མཐའ་དག་ལ་དམ་པའི་ཆོས་ཀྱི་བཀའ་དྲིན་གཞལ་དུ་མ་མཆིས་པས་ཡོངས་ཀྱི་དགེ་བའི་བཤེས་གཉེན་ཆེན་པོར་གྱུར་པ་ལ་སློབ་མའང་རེ་རེ་བཞིན་བགྲང་བའི་གནས་སུ་སྤྱིར་མ་ལགས་ཀྱི་ཕལ་ཆེར་རྣམ་ཐར་གྱི་ཞར་དུ་ཅུང་རེ་སྨོས་ལ་འོན་ཀྱང་སྒེར་སློབ་ཙམ་གྱི་ཁ་ཤས་ཟུར་དུ་སྨོས་ན། 

༈¿¿ཡངས་ཅན་གྱི་འདྲེན་པའི་གཙོ་བོ་སྣར་ཐང་མཁན་ཆེན་ཤེས་རབ་དཔལ་ལྡན་པ་ནི། སྣར་ཐང་མཁན་པོ་དཔལ་ལྡན་བཟང་པོ་དང༌། ཤེས་རབ་རྒྱལ་མཚན་སོགས་ལས་བཀའ་གདམས་རིན་པོ་ཆེའི་ཆོས་སྐོར་རྣམས་གསན། ཤཱཀྱ་མཆོག་ལྡན་དང་གླང་ཐང་པ་ལས་དབང་ལུང་འགའ་ཞིག་ཞུས། སྤྱན་སྔ་རིན་པོ་ཆེ་དང་མཇལ། མན་ངག་ཟབ་རྒྱས་མང་པོ་སྩལ། སྟག་ལུང་རྣམ་རྒྱལ་གྲགས་པ་དང༌། ཆགས་ལོ་གསུམ་པ། ཞ་ལུ་ལོ་ཆེན། མཁན་ཆོས་གྲུབ་སེང་གེ་སོགས་བསྟེན། ཡངས་ཅན་དུ་ཀློག་པའི་སློབ་དཔོན་དང༌། དུས་འཁོར་གྱི་རྡོ་རྗེ་སློབ་དཔོན་མཛད། ཕྱིས་གདན་སའི་མཁན་པོ་མཛད་པས་ཞལ་སློབ་གྲ་རིས་བཅས་ཀྱིས་རྗེ་སྤྱན་སྔ་དང་མཉམ་པ་ཙམ་གྱི་གུས་ཞབས་ཕུལ། གནས་བརྟན་ཡན་ལག་འབྱུང་གི་སྤྲུལ་པར་གྲགས། འབྲི་གུང་རཏྣ། རྗེ་དབོན་ཆོས་སྐྱོང༌། དྷཱི་ཚ་ཀུན་དགའ་རྒྱལ་མཚན་སོགས་ཀྱི་ཡོངས་འཛིན་མཛད། རྗེ་སྤྱན་སྔ་རིན་པོ་ཆེ་གཤེགས་པའི་རྗེས་སུ་ཡང་དགོངས་རྫོགས་རྟེན་བཞེངས་སོགས་ཀྱི་ཐུགས་འགན་མཛད། སྐུ་ཚེ་མཐར་ཕྱིན། སྐུ་གདུང་བཞུས་པའི་ཚེ་ཐུགས་མ་ཉམས་པར་བྱོན་པ་ཡང་ཉིད་ཀྱི་གཟིམ་སྐུའི་ནང་རྟེན་དུ་བཞུགས་སོ། །དེ་ལས་འཕྲོས་ཏེ་ཡངས་ཅན་གྱི་མཁན་རབས་རྣམས་སྐབས་འདིར་འགོད་པར་རིགས་ཏེ། ༈¿¿མཁན་རབས་གཉིས་པ། སློབ་དཔོན་དགེ་འདུན་བཟང་པོ་ནི། རོང་པོ་འདམ་དུ་འཁྲུངས། སྤྱན་སྔ་རིན་པོ་ཆེའི་ཞབས་ཕྱིར་འབྲངས། སྡོམ་གསུམ་རིམ་པར་ནོད། རིག་གནས་ཀུན་དང་གར་འཆམས་བྲི་ཐིག་ཐམས་ཅད་ལ་མཁས། རྗེའི་མཆོད་ཤོམ་པ་ཡིན། རྡོར་ཕྲེང་མི་ཏྲ་བརྒྱ་རྩ། སྒྲུབ་ཐབས་བརྒྱ་རྒྱམ། ཕྱག་ཆེན་ཆོས་དྲུག་སོགས་དབང་ལུང་གི་རྒྱ་མཚོ་འཁྱིལ། མཁན་ཤེས་རབ་དཔལ་ལྡན་གཤེགས་ནས་ཡངས་ཅན་གྱི་མཁན་པོ་མཛད། སྦྱོར་དྲུག་གི་རྟགས་རྣམས་རྫོགས། གདན་ས་འདིར་རས་ཆོས་ཀྱི་སྲོལ་བཙུགས། རྗེ་བརྒྱད་པ་དང་ཞྭ་དམར་དཀོན་མཆོག་ཡན་ལག་དབུས་ཕྱོགས་སུ་ཕེབས་པའི་ཟིལ་མ་བཟོད་ནས་ཡངས་ཅན་ཞྭ་དམར་པ་ཡང་གཤེགས། རྗེ་ཟུར་པ་རཏྣ་ཡང་སྤྲུལ་སྐུ་འདས་པས་ངོ་སྐྱེངས་ནས་རྟེན་མཆོད་ཕྱག་དཔེ་རྣམས་བསྣམས་ཏེ་བྲོས་མ་ཐབས་སུ་ཕེབས་སྐབས་རྗེ་འདིས་སྒར་དགོན་གྱི་མགོ་སྡུད་མཛད།

གནམ་ཁོག་གི་ཡུལ་འབྲོག་ཐམས་ཅད་ཀྱིས་ཞབས་པད་སྤྱི་བོར་མཆོད། རྗེ་ཡབ་སྲས་ལྷན་རྒྱས་གདན་སར་སྤྱན་དྲངས། ཞྭ་དམར་ལྔ་པ་སེང་ཁྲིར་མངའ་གསོལ་གྱི་ཞབས་ཕྱི་ཞུས། རྗེ་བརྒྱད་པར་དཔལ་དུས་ཀྱི་འཁོར་ལོའི་དཀྱིལ་འཁོར་གྱི་དབང་རྒྱས་པར་ཕུལ། ཁྲི་ཐོག་ཏུ་གནམ་ལོ་ཉི་ཤུ་བཞུགས། བ་ལེ་སངས་རྒྱས་དཔལ་བཟང༌། དྷཱི་ཚ་ཀུན་དགའ་རྒྱལ་མཚན། དཔོན་གོ་ཤྲི་ཀརྨ་བསྟན་འཛིན་སོགས་ཞལ་སློབ་ཀྱང་མང་དུ་བྱོན་ནོ།། ༈¿¿མཁན་རབས་གསུམ་པ། ཆོས་རྗེ་ཁྱམ་ཀ་བ་ནི། སྟོད་ལུང་ཕྱམ་ཀ་གོང་མའི་ཞལ་ངོར་འཁྲུངས། ཡངས་ཅན་གྱི་ཆོས་གྲྭར་ཞུགས། སྤྱན་སྔའི་ཞབས་ཟིན་ཙམ་ཡིན། མཁན་དགེ་འདུན་བཟང་པོ་དང༌། སྣར་ཐང་མཁན་ཆེན་ནས་སྤྱན་སྔའི་བཀའ་འབུམ་ལས་བཤད་པའི་དབང་ལུང་རྣམས་ཞུས། ཚོགས་ཆེན་གྱི་བྱང་འདྲེན་ཡུན་རིང་གནང༌། མི་བསྐྱོད་ཞབས་ལས་ཀྱང་བཀའ་ཆོས་འགའ་རེ་ནོད། ཞབས་དྲུང་རིན་པོ་ཆེ་ནས་སྒྲུབ་ཐབས་རྒྱ་མཚོ་དང་སྐྱེས་རབ་བརྒྱ་རྩ་སོགས་ཀྱི་ལུང་ཞུས། རྗེ་དཀོན་མཆོག་ཡན་ལག་གིས་གདན་སའི་མཁན་པོར་བསྐོས། ལོ་བཅུ་ཙམ་དུ་ཁུར་ལེན་མཛད། དེ་ནས་གནས་ནང་གི་མཁན་པོར་ཡང་ཕེབས། འདི་པ་སྐུ་ཚེ་རིང་པོ་རང་མ་བཞུགས། ༈¿¿མཁན་རབས་བཞི་པ། དྲུང་པ་ལེགས་སྤྱད་དཔལ་བཟང་པོ་ནི། ཁམས་པ་ངོར་པའི་གྲྭ་རྒྱུན་ཞིག་ངོར་དུ་སྡེ་སྣོད་དང་རྒྱུད་སྡེའི་ཐུགས་སྦྱོང་མང་པོ་གནང༌། རྗེ་མི་བསྐྱོད་རྡོ་རྗེ་དང་མཇལ་ཏེ་ཕྱག་དབང་ཐོབ་པ་ཙམ་གྱིས་བྱིན་རླབས་ཞུགས། རྗེ་ཡབ་སྲས་ལས་དབང་ལུང་མན་ངག་ཟབ་རྒྱས་སུ་ཐོབ། སྲས་ཀྱི་དམ་པར་སོང༌། ཅོག་གྲའི་སློབ་དཔོན་དུ་བསྐོས། དགེ་འདུན་རྣམས་ལ་ཆོ་གའི་ཕྱག་ལེན་དང་ཐུགས་དམ་གསལ་འདེབས་སོགས་ཞིབ་ནན་གནང༌། ཕྱག་རྗེས་ཀྱང་ཆེ། དེ་ནས་ཡབ་སྲས་ལྷན་རྒྱས་ཡངས་ཅན་དུ་ཕེབས་སྐབས་མཁན་པོར་མངའ་གསོལ། ལྕགས་རི་ཆེན་པོ་བཏབ། དགེ་འདུན་རྣམས་ཐེལ་ལུགས་ལྟར་ཞྭ་སེར་དང་ཟླ་གམ་དང༌། ཚོགས་སུ་དཀར་ཡོལ་སྟེགས་བཅས་དང༌། རབ་བྱུང་རྣམས་ཀྱིས་ཆོས་གོས་རྒྱུན་བཅང་སོགས་ཀྱི་སྲོལ་བཙུགས།

སློབ་མ་ཡང༌། རི་ཉ་མཆོག་གྱུར་སོགས་མང་དུ་བྱུང་ངོ༌།། ༈¿¿མཁན་རབས་ལྔ་པ། ཆོས་རྗེ་ཀརྨ་ཕུན་ཚོགས་ནི། ཏྲེ་ཤོད་ཁང་དམར་དུ་རྗེ་སྤྱན་སྔའི་དབོན་རིགས་སུ་འཁྲུངས། རྗེ་དཀོན་མཆོག་ཡན་ལག་གི་དྲུང་ནས་ཚིགས་གསུམ་རིམ་ནོད་དུ་བསྙེན་པར་རྫོགས། མིང་ཀརྨ་ཕུན་ཚོགས་སུ་གནང༌། རྡོར་ཕྲེང༌། མི་ཏྲ་བརྒྱ་རྩ། སྒྲུབ་ཐབས་བརྒྱ་རྒྱམ་སོགས་དང༌། ཕྱག་ཆེན་ཆོས་དྲུག་སྦྱོར་དྲུག་སོགས་ཞུས། ཅོག་གྲའི་སྒྲིག་ལ་ཞུགས། དེ་ནས་ཡངས་ཅན་གྱི་ཁྲིར་ཕེབས། སྤྱན་སྔའི་དབོན་རིགས་ཡིན་པ་སོགས་ཆོས་སྡེས་མཐོང་བཀུར་ཆེ། ཚོགས་ཁྲོ་ཆེན་མོ་བཟོས། དཔའ་བོ་གཙུག་ལག་རྒྱ་མཚོ་སོགས་ལ་མི་ཏྲ་བརྒྱ་རྩའི་དབང་བསྐུར། བྱང་ནས་དཀར་མེའི་རྟེན་རྙེད་ཚོལ་རྒྱ་ཆེན་བསྒྲུབས། རྗེ་ཆོས་ཀྱི་དབང་ཕྱུག་སེང་ཁྲིར་སྤྱན་འདྲེན་པའི་ཞབས་ཕྱི་ཞུས། ལོ་བཅུ་དྲུག་ཏུ་གདན་སའི་ཁུར་ལེན་གནང༌། དེ་ནས་གདན་ས་ཐེལ་དང་ཐར་པ་གླིང་གི་འདྲེན་པ་མཛད། ༈¿¿མཁན་རབས་དྲུག་པ། བ་ལེ་པ་སངས་རྒྱས་དཔལ་བཟང་ནི། བ་ལེ་སྟོན་པ་ཤཱཀྱ་རིན་ཆེན་གྱི་དབོན་རྒྱུད་དུ་གནམ་ཁོག་འབྲོག་སྡེར་འཁྲུངས། སྔོན་གནས་མང་པོ་དྲན་རྒྱལ་ཚབ་འོད་སྲུངས་ཀྱིས་རྗེས་བཟུང་བྱམས་པའི་བཤེས་གཉེན། སློབ་དཔོན་པདྨས་རྗེས་བཟུང་སངས་རྒྱས་ཡེ་ཤེས། དབོན་གྱིས་རྗེས་བཟུང་ཤཱཀྱ་རིན་ཆེན། ཆོས་སྐུ་ཨོ་རྒྱན་མགོན་པོ། ཡུ་མོའི་སྲས་ཆོས་དབང་སོགས་ཡིན་པ་དྲན། མི་བསྐྱོད་ཞབས་ལ་སྐྲ་ཕུད་ཕུལ། སངས་རྒྱས་དཔལ་བཟང་དུ་བཏགས། རྩ་གསུམ་དྲིལ་སྒྲུབ། བདེ་མཆོག་ལྷ་ལྔ། གསང་འདུས་གཉིས་སོགས་ཀྱི་དབང་དང༌། ཡབ་ཀྱི་དྲུང་ནས་སྟག་ལུང་པའི་ཟབ་ཆོས་རྣམས་དང་རྣམ་རྒྱལ་བཀྲ་ཤིས་ཀྱི་དྲུང་དུ་དགེ་ཚུལ་དང་བསྙེན་རྫོགས་བསྒྲུབས། མཚན་རྣམ་རྒྱལ་རིན་ཆེན་དཔལ་བཟང་པོར་གསོལ། བདེ་མཆོག་ཕག་མོ་སོགས་དང༌། ཀུན་དགའ་བཀྲ་ཤིས་ཀྱི་དྲུང་ནས། བདེ་མཆོག་ནག་པོ་པ་སོགས་དང༌། མཁན་དགེ་འདུན་བཟང་པོ་ལས་དུས་འཁོར་དང་རྔོག་དཀྱིལ།

སྤྱན་སྔའི་བཀའ་འབུམ་ལུང་སོགས་དང༌། གཙུག་ལག་ཕྲེང་བ་ལས་སེམས་བསྐྱེད་སོགས་དང༌། དཀོན་མཆོག་ཡན་ལག་དྲུང་ནས། མི་ཏྲ། སྦྱོང་དཀྱིལ་སོགས་ཞུས། རྗེ་འདི་གནས་ནང་གི་འདྲེན་པར་བསྐོ་བཞག་གནང༌། རྗེ་དགུ་པ། ཞྭ་དམར་དྲུག་པ། གཙུག་ལག་ རྒྱ་མཚོ། འབྲི་གུང་རཏྣ། རྗེ་གྲོལ་མཆོག་སོགས་ལས་དབང་ལུང་འགའ་རེ་གསན། རྟ་རྫི་སོགས་སུ་སྒྲུབ་པ་མཛད། རྡོ་རྗེ་འཆང་དང་བཀའ་བརྒྱུད་གོང་མ། བླ་མ་མཚན་བརྒྱད། རེ་མ་ཏི་རྣམས་ཞལ་གཟིགས། རྗེ་ངག་དབང་རྣམ་རྒྱལ་དང་ཡངས་ཅན་གྱི་དབུ་མཛད་སོགས་ལ་དུས་འཁོར་སོགས་ཀྱི་དབང་ལུང་མང་པོ་མཛད། དེ་ནས་ཡངས་ཅན་གྱི་མཁན་པོར་ཕེབས། ཆོས་སྡེར་དབང་ལུང་བརྩེ་གཟིགས་གང་ཟབ་གནང་བས་ཕྱག་རྗེས་ཆེ། སྟག་ལུང་དུ་ཕེབས་ནས་ཞབས་དྲུང་ཁུ་དབོན་ལ་དབང་ལུང་ལྷག་མ་རྣམས་ཕུལ། དགུང་ལོ་རེ་བརྒྱད་པར་སྐུ་གཤེགས་སོ།། ༈¿¿མཁན་རབས་བདུན་པ། ཆོས་རྗེ་དོ་བོ་རི་པ་ནི། ལེགས་བཤད་གླིང་དུ་ཞུགས། མདོ་ཕྱོགས་ཀྱི་སྦྱངས་པ་མཐར་ཕྱིན་རབ་འབྱམས་གྲྭ་སྐོར་གནང༌། ཡབ་སྲས་རྣམས་ལས་བསྙེན་རྫོགས་དང༌། དབང་ཁྲིད་མང་པོ་ནོད། གཡུང་དོ་བོ་རིའི་འདྲེན་པ་མཛད། སོག་པོའི་རྒྱལ་པོ་ཁ་དན་གྱི་བླ་མར་ཕེབས། ཕ་བླ་མ་ཞེས་བསྐུར་བཟོས་ཞུས། རྗེ་ཆོས་ཀྱི་དབང་ཕྱུག་གིས་ཡངས་ཅན་གྱི་མཁན་པོར་བསྐོར་པ་ཡིན་ནོ།། ༈¿¿མཁན་རབས་བརྒྱད་པ། ཆོས་རྗེ་ཀརྨ་ཚུལ་ཁྲིམས་ནི། སྟོད་ལུང་དུ་འཁྲུངས། ཡངས་ཅན་སྒྲིག་ལ་ཞུགས། ཞྭ་དམར་ལྔ་པའི་དྲུང་དུ་བསྙེན་པར་རྫོགས། མི་ཏྲ་བརྒྱ་རྩ་དང་དུས་འཁོར་སོགས་ཀྱི་དབང་ཁྲིད་ལག་ལེན་བཅས་ཞུས། ཡངས་ཅན་པའི་དབུ་མཛད་གནང༌། ཞྭ་དམར་དྲུག་པ་གདན་སར་ཕེབས་ནས་སྒྲུབ་མཆོད་རྣམས་ཀྱི་རྡོ་རྗེ་སློབ་དཔོན་མཛད། དེ་ནས་རྗེ་འདི་མཁན་པོར་བསྐོས། རྗེ་དགུ་པ། རྒྱལ་ཚབ་གྲགས་པ་དོན་གྲུབ། དཔའ་བོ་གཙུག་ལག་རྒྱ་མཚོ། མཁན་ཆེན་བ་ལེ་པ་རྣམས་ལས་དབང་ཁྲིད་ཕལ་ཆེར་ཞུས། མཁན་འདིའི་དུས་ཚོགས་པ་རྒྱས་ཤིང་ཆོག་གྲྭ་འགྲིགས་པ།

གདུལ་བྱ་རྒྱས་པ། རྗེ་བཅུ་པ་སྤྱན་འདྲེན་ལ་ཁམས་སུ་ཕེབས། གདན་ས་ལོ་བཅུ་གསུམ་དུ་མཛད་དོ།། ༈¿¿མཁན་རབས་དགུ་པ། མ་ཎི་བ་ནི། གནམ་ཁོག་ཏུ་འཁྲུངས། ཡངས་ཅན་གྱི་སྒྲིག་ལ་ཞུགས། ཞྭ་དམར་ལྔ་པའི་དྲུང་ནས་སྡོམ་པ་གསུམ་ཀ་ནོད། མཚན་དཀོན་མཆོག་བསམ་འགྲུབ་ཏུ་གནང༌། གར་དབང་དྲུག་པའི་སྐབས་སྒར་གྱི་མ་ཎི་བ་མཛད། གསུང་སྐད་བཟང་བའི་ཟི་ཐོགས། སྒར་གྱི་ཆོས་ཁྲིམས་པ་ཡང་གནང༌། རྗེ་ཡབ་སྲས་བཞི་དང༌། སི་ཏུ་ཆོས་ཀྱི་རྒྱལ་མཚན་ལས་དབང་ཁྲིད་རྣམས་ཞུས། ཙ་རིར་ཞིང་སྐྱཽང་དང་དཔའ་བོ་དཔའ་མོས་བསུ་བ་བྱེད་པ་གཟིགས། དེ་ནས་ཡངས་ཅན་གྱི་མཁན་པོར་བསྐོས། ནུས་མཐུ་ཆེ། དེ་སྐབས་སོག་དམག་གིས་སྡེ་ཡུལ་རྣམས་བཅོམ་པའི་སྐབས་ཡིན་ཡང་གདན་ས་འདི་ནི་འདི་པས་བདེ་བར་སྐྱོང་ཐུབ་པ་ཡིན། གདན་སར་ལོ་བདུན་དུ་བཞུགས། ༈¿¿མཁན་རབས་བཅུ་པ། དབོན་གོ་ཤྲཱི་ནི། དབོན་ནམ་རིན་པའི་སྲས་སུ་སྟོད་ལུང་དུ་འཁྲུངས། རྗེ་དགུ་པ་ལས་སྡོམ་གསུམ་རིམ་ནོད་མཛད། མཚན་ཀརྨ་ཆོས་རྒྱལ་ཞེས་བཏགས། གདན་ས་དགའ་ལྡན་མ་མོར་གོ་ཤྲཱིའི་ལས་ཀ་བཅས་བསྐོས། དེ་ནས་གནས་ནང་གི་འདྲེན་པ་ཡང་གནང༌། དྲུང་པ་ཚེར་ལུང་པ་ལས་ཉམས་ཁྲིད་མང་པོ་ཞུས། དེ་ནས་ཡངས་ཅན་གྱི་གདན་སར་བསྐོས། སྒྲིག་རྣམ་བཞག་སྐོང་གསོའི་དབྱངས་གདངས་སོགས་བཙུགས། སྤྲུལ་སྐུ་བ་ནམ་མཁའ་བཀྲ་ཤིས་ཀྱི་ཕྱག་རིས་སི་ཐང་ལུགས་ཀྱི་གནས་བཅུའི་སྐུ་ཐང་སོགས་སྤྱི་བཞག་མཛད། གདན་སར་ལོ་དྲུག་བཞུགས། དེ་ནས་གར་དབང་དྲུག་པའི་ཕྱག་མཛོད་ཡུན་རིང་མཛད། ༈¿¿མཁན་རབས་བཅུ་གཅིག་པ། བ་ལེ་རབ་འབྱམས་པ་ནི། སྟག་ལུང་རྣམ་རྒྱལ་དཔལ་བཟང་གི་སྐུ་ཚ་ཡིན། འོག་མིན་གླིང་དུ་བྱོན། རྗེ་དགུ་པ་ལས་རབ་ཏུ་བྱུང༌། མཚན་ཀརྨ་མཁྱེན་བརྩེར་གནང༌། ཞྭ་དམར་ལྔ་པའི་དྲུང་དུ་བསྙེན་པར་རྫོགས། ཀ་ཆེན་བཞི་ལ་སློབ་གཉེར་མཛད། རབ་འབྱམས་ཀྱི་གྲ་སྐོར་གནང༌། སོག་པོའི་རྒྱལ་པོས་སྤྱན་དྲངས་ནས་སོག་ཡུལ་དུ་ཕེབས། སྤྱོད་འཇུག་སོག་སྐད་དུ་བསྒྱུར།

དེར་ཀརྨ་པའི་བསྟན་པ་བཙུགས་ཟང་ཟིང་གི་ལོངས་སྤྱོད་ཆར་ལྟར་བབས། ཡངས་ཅན་དང་སྟག་ལུང་དུ་འབུལ་ཆེན་བསྟབས། ཡངས་ཅན་གྱི་མཁན་པོར་བསྐོས། ལོ་ངོ་དྲུག་ལ་བཞུགས། སོག་དམག་གི་སྐབས་ངག་དབང་བཀྲ་ཤིས་དཔལ་གྲུབ་གདན་སར་སྤྱན་དྲངས་ནས་ཐབས་མཁས་གནང་བས་སོག་དམག་གིས་གནོད་པ་མ་བྱུང་ངོ༌།། ༈¿¿མཁན་རབས་བཅུ་གཉིས་པ། ཆོས་རྒྱལ་ཕོ་བྲང་བ་ནི། ཆོས་རྒྱལ་ཕོ་བྲང་དུ་འཁྲུངས། དགའ་ཚལ་གྱི་སློབ་དཔོན་ཕྱོགས་གླང་པ་དང༌། འབྲུག་པའི་བླ་མ་ཞིག་གི་སྐུ་སྐྱེ་ཡིན་པའི་ངོས་འཛིན་དང༌། རྗེ་ཐམས་ཅན་མཁྱེན་པས་རྒྱ་གར་གྱི་སློབ་དཔོན་རཏྣ་བརྡྷའི་སྐྱེ་བ་ཡིན་པར་གསུངས། རྗེ་དགུ་པའི་དྲུང་དུ་སྐྲ་ཕུད་ཕུལ། ཀརྨ་འཇིགས་མེད་དུ་གནང༌། གར་དབང་དྲུག་པའི་སྤོས་འཛིན་པ་མཛད། ཡབ་སྲས་རྣམས་ལས་རང་ལུགས་ཀྱི་དབང་ལུང་ཐམས་ཅད་གསན། སྡོམ་གསུམ་རིམ་ནོད་དུ་མཛད། རིག་གནས་དང་བྲི་ཐིག་དབྱངས་གསུམ་ལ་མཁས། ཨེ་པ་དྲུང་ཡིག་པ་དང༌། རིག་འཛིན་འཇའ་ཚོན་པ་ལས་དབང་ལུང་མང་དུ་གསན། ཞྭ་དམར་རིན་པོ་ཆེ་གར་ཕེབས་པ་ཐམས་ཅད་དུ་ཕེབས། རྗེ་བཅུ་པས་ཡངས་ཅན་མཁན་པོར་བསྐོས། ཁརྑ་ཨར་ས་ལོང་གི་དམག་བྱུང་ཞིང༌། འདི་དགེ་ཕྱོགས་ལ་སྡང་ཆེ། ཀར་ལུགས་ལ་དད་པའི་ཁུང་ཡིན་ཡང་གདན་སའི་རུ་བར་གནོད་ཚབ་ཆེ་ཞིང་མཁན་པོ་འདི་པར་ཡང་ཐུགས་སོ་མི་སོད་པ་ཁོ་ན་བྱས། དུས་ཕྱིས་ཀྱི་མ་ལེགས་པའི་གཞི་ཡང་མཐའ་མི་འདིས་བྱས་པ་ཡིན། མཁན་པོ་འདིས་ལི་མ་ལྷ་ཁང་དུ་ལི་མ་བརྒྱ་སྐོར་སོགས་བསགས་པར་མཛད་གདན་སར་ལོ་དྲུག་བཞུགས། སྦྲུལ་ལོར་ཨོ་རོད་ཀྱི་དཔུང་ཆེན་ལྷགས་ཏེ་བོད་ཡུལ་བདག་གིར་མཛད་སྐབས། སྟག་ལུང་རིན་པོ་ཆེ་དང༌། རྒྱལ་ཚབ་རིན་པོ་ཆེ་གཙང་ཕྱོགས་སུ་ཕེབས། དབྱིངས་པ་མཆོག་ནས་ཀར་ལུགས་པའི་ཆོས་སྡེ་རྣམས་ལ་བཀོད་འདོམས་གང་ཡོད་ལ་མཁན་པོ་འདིས་ཐུགས་ཁུར་གང་གཟབས་གནང༌། ༈¿¿མཁན་རབས་བཅུ་གསུམ་པ། ཀརྨ་ཚུལ་ཁྲིམས་ཕྱི་མ་ནི། བྲ་བོ་འབྲོག་སྡེར་འཁྲུངས། ཡངས་ཅན་གྱི་སྒྲིག་ལ་ཞུགས།

མཁན་པོ་ལས་དགེ་ཚུལ་གྱི་སྡོམ་པ་ཞུས། མཚན་ཀརྨ་ཚུལ་ཁྲིམས་ཞེས་གནང༌། དུས་འཁོར་དང་མཁའ་འགྲོ་རྒྱ་མཚོ་སོགས་ཀྱི་དབང་བསྐུར་བ་སོགས་ཞུས། འདོན་ཆོས་བྲི་ཐིག་དབྱངས་གདངས་སོགས་བྱང་བར་མཛད། རྒྱལ་བའི་དབང་པོ། རྒྱལ་ཚབ་གྲགས་པ་དོན་གྲུབ་སོགས་ལ་ཆོས་འབྲེལ་ཞུས། མཁན་པོ་ཕོ་བྲང་བ་ལས་དབང་ལུང་མང་དུ་ཞུས། ངག་དབང་བཀྲ་ཤིས་དཔལ་གྲུབ་དྲུང་ནས་བདེ་མཆོག་ལྷ་ལྔ་སོགས་དབང་ལུང་མང་དུ་ཞུས། ཡངས་ཅན་མཁན་པོར་བསྐོས། གཞུང་ས་ནས་ལྕགས་རི་རྨང་ནས་བསྒྱེལ་བའི་བཀའ་ཕེབས་པར། སླེའུ་ཆུང་པས་བཞེངས་པའི་འཇིགས་མཛད་དངུལ་སྐུ་བུ་ཆུང་ལོ་བརྒྱད་པ་ཙམ་གྱིས་གཙོས་རྟ་ཁྲབ་གོས་དར་སོགས་ཕུལ་ནས་འདམ་ཕྱེད་དེའི་དཔངས་ལྷག་མར་ལུས་པ་འདིའོ།། ༈¿¿མཁན་རབས་བཅུ་བཞི་པ། བླ་མ་སྟག་ཚང་པ་ནི། སྟག་ཚང་པའི་དབོན་རིགས་སུ་འཁྲུངས། ངག་དབང་རྣམ་རྒྱལ་ལས་རབ་ཏུ་བྱུང༌། མཚན་ངག་དབང་བཀྲ་ཤིས་བཏགས། སྟག་ལུང་གྲྭ་ཚང་དུ་ཞུགས། ངག་དབང་བཀྲ་ཤིས་དཔལ་གྲུབ་དྲུང་དུ་བསྙེན་པར་རྫོགས། ཕྱག་ཆེན་ཆོས་དྲུག་སོགས་ཞུས། གར་དབང་དྲུག་པའི་དྲུང་ནས་དུས་འཁོར་གྱི་དབང་ཞུས། ཤག་རམ་དུ་སྒྲུབ་པར་བཞུགས་པས་ཡངས་ཅན་བས་བླ་མ་འདི་ཞུས་པས་རྒྱལ་ཚབ་རིན་པོ་ཆེ་གསང་དབྱིངས་པ་ནས་ཀྱང་བཀའ་ལོན་ཏེ་མཁན་པོར་བསྐོས། གདན་སར་ལོ་དྲུག་བཞུགས། དེ་ནས་གནམ་མཚོ་དོ་དང༌། ལྷ་ནང་ཤེལ་ཕུག་ཏུ་ལོ་བཞི་ཙམ་སྐུ་མཚམས་གནང༌། ༈¿¿མཁན་རབས་བཅོ་ལྔ་པ། ཀརྨ་ཉི་མ་ནི། བཀྲ་ཤིས་མཐོང་སྨོན་དུ་འཁྲུངས། ཞྭ་དམར་དྲུག་པའི་དྲུང་དུ་གཙུག་ཕུད་ཕུལ། མཚན་ཀརྨ་ཉི་མར་བཏགས། དེ་ནས་རབ་བྱུང་གི་སྡོམ་པ་སྩལ། ཀརྨ་པ་བཅུ་པ་དང༌། ཞྭ་དམར་དྲུག་པ། དཔའ་བོ་གཙུག་ལག་རྒྱ་མཚོ་རྣམས་ཀྱི་དྲུང་ནས་དབང་ལུང་འགའ་རེ་ཐོབ། དྲུང་ཡིག་བློ་གྲོས་ནོར་ལྡན་ལས་ཟབ་ཁྲིད་ཐམས་ཅད་བུམ་པ་གང་བྱོའི་ཚུལ་དུ་ནོད། གཙང་དུ་ཞྭ་དམར་ཐམས་ཅད་མཁྱེན་པའི་དྲུང་ནས། རྒྱལ་ཚབ་རིན་པོ་ཆེ་སོགས་དང་ལྷན་ཅིག་རྒྱལ་བའི་བཀའ་འགྱུར་ལུང་སོགས་དབང་ལུང་རྒྱ་མཚོ་ཙམ་ཐོབ་པའི་ཐོབ་ཡིག་པུ་སྟི་ཞིག་འདུག་གོ།

གར་དབང་དྲུག་པའི་དྲུང་ནས་བསྙེན་པར་རྫོགས་པའི་སྡོམ་པ་ཞུས། དུས་ཀྱི་འཁོར་ལོའི་དབང་དང༌། ཀུན་རིག་གི་དབང་སྩལ། བྱང་སྡོམ་ལུགས་གཉིས་ཕྱག་ཆེན་དང་ཆོས་དྲུག་གི་སྨིན་ཁྲིད་ཞུས་ཏེ་ཉམས་ལེན་ཚད་དུ་ཕྱིན་པ་དང་རས་བུད་ཁོ་ན་མཛད། རྗེ་ཏཱ་ར་ནཱ་ཐར་ཡང་ཆོས་འབྲེལ་ཞུས་ལྕགས་སྟག་གི་ལོར་རྒྱལ་ཚབ་གྲགས་པ་མཆོག་དབྱངས་ཀྱིས་ཡངས་ཅན་གྱི་མཁན་པོར་བསྐོས། འདུས་སྡེ་དང་ཕྱོགས་འདུས་རྣམས་ལ་དུས་འཁོར། མཁའ་འགྲོ་རྒྱ་མཚོ། བདེ་མཆོག་ལཱུ་ནག་དྲིལ་གསུམ། བདེ་མཆོག་ལྷ་ལྔ། ཕག་མོ་ཧྲིཿསྐྱེད་མ་ལྷ་ལྔ། འདུས་པ་ལུགས་གཉིས། རྔོག་ལུགས་དགྱེས་རྡོར། མཱ་ཡཱ། གཤེད་དམར་ལྷ་ལྔ། རྒྱལ་བ་རྒྱ་མཚོ་ལྷ་དགུ་ལྔ། འཆི་འཇོམས། ཀུན་རིག སྒྲོལ་མ་བརྒྱ་རྩ། དཀོན་མཆོག་སྤྱི་འདུས་ཞི་དྲག་ཚེ་གསུམ། རྩ་གསུམ་དྲིལ་བསྒྲུབ། མ་མགོན་འཁོར་ལྔ། ཚེ་རིང་མ། ཐིག་ལེ་བཅུ་དྲུག བརྡ་བཞིའི་དབང༌། མེ་དབར་དང༌། མི་འཁྲུགས་པའི་དབང་བཀའ་བརྒྱུད་གོང་མའི་བཀའ་འབུམ་རྣམས་ཀྱི་ལུང་སོགས་གནང༌། སྐུ་ཚེ་ཡང་མཐར་ཕྱིན་ཏེ་ཞི་དབྱིངས་སུ་གཤེགས་སོ། །མཁན་པོ་ཀརྨ་ཕྲིན་ལས་སོགས་ཞལ་སློབ་ཀྱང་དུ་མ་བྱུང་ཞིང༌། རྗེ་འདི་ནི་རང་ལུགས་ཀྱི་བསྟན་པ་ལ་བཀའ་དྲིན་ཤིན་ཏུ་ཆེ་ཞིང་ད་ལྟ་རྒྱུད་སྡེ་རིན་པོ་ཆེའི་དབང་ལུང་གི་རྒྱུན་བཞུགས་པ་འདི་དག་ནི་རྗེ་འདི་ཡི་ཐུགས་རྗེའོ།།

༈¿¿མཁན་རབས་བཅུ་དྲུག་པ། ཀརྨ་ཐོས་པ་རྒྱ་མཚོ་ནི། སྟག་ལུང་པའི་ལྷ་དབང་ཞིག་ཏུ་འཁྲུངས། ཞྭ་དམར་དྲུག་པ་དང་སྟག་ལུང་ཁུ་དབོན་ལས་སྡོམ་གསུམ་རིམ་པར་ནོད་དྲུང་ཡིག་ཆོས་རྗེའི་དྲུང་ནས་ཕྱག་ཆེན་དང་ཆོས་དྲུག་ཞུས། སྒྲུབ་པ་ཁོ་ན་མཛད། རྗེ་གྲགས་པ་མཆོག་དབྱངས་ཀྱིས་ཡངས་ཅན་མཁན་པོར་བསྐོས། ཞྭ་དམར་ཡེ་ཤེས་སྙིང་པོ་མཇལ། ༈¿¿གདན་རབས་བཅུ་བདུན་པ། ཀརྨ་གནས་བརྟན་ནི། གནམ་ལྕི་བ་སྟེང་དུ་འཁྲུངས། རྒྱལ་ཚབ་པ་དང་དྲུང་ཡིག་པ་ལས་སྡོམ་གསུམ་རིམ་ནོད་དུ་ཞུས། སྒྲུབ་པ་སྙིང་པོར་མཛད། མཁན་པོར་ཕེབས། རྗེ་ཆོས་དབྱིངས་རྡོ་རྗེ་དང་ཞྭ་དམར་ཡེ་ཤེས་སྙིང་པོ་མཇལ་ནས་ཞབས་བརྟན་ཕུལ། ༈¿¿གདན་རབས་བཅོ་བརྒྱད་པ། ཉ་རི་བླ་མ་ནི། རྗེ་དྲུག་པའི་ཞལ་སློབ་རྣལ་འབྱོར་དབང་ཕྱུག་ཞེན་མེད་རས་པ་ཞེས་རིག་པ་བརྟུལ་ཞུགས་སྤྱད་པའི་རིག་མ། ཨེན་ཆ་ཚན་མ་ཞེས་པར་དམར་གན་ཁང་གི་ཉེ་སྐོར་ས་ཕུག་ལ་བཞུགས་སྐབས་ཚེས་དགུ་ཞིག་ལ་ཆ་ཚན་མ་ཆང་མགྱོགས་པར་ཚོས། ཚེས་བཅུའི་ཐོ་རེངས་ཚོགས་འཁོར་བྱེད་གསུངས། ཆང་གི་རོ་གཞན་དང་མི་འདྲ་བར་ལངས་འདུག་པ་ཚོགས་འཁོར་མཛད། རྗེ་རང་གིས་མང་དུ་བཞེས། ཐོད་ཕོར་གང་ཨ་ནེར་གནང་ནས་དེ་རིང་དག་པ་མཁའ་སྤྱོད་ལ་འགྲོ་བ་ཡིན་ཕྱིས་ཡངས་ཅན་གྱི་ཁྲིར་སླེབ་པར་འདུག དེ་དུས་ཁྱོད་ཀྱང་དགེ་སློང་གཙང་མ་ཞིག་ཏུ་སྐྱེ་ང་དང་འཕྲད་འོང་གསུངས་ནས་སྐུ་གཤེགས་སོ།། དེ་ནས་དཔལ་ལྡན་ས་སྐྱའི་གདུང་ཉ་རིའི་བརྒྱུད་པར་བསམ་བཞིན་དུ་སྐྱེ་བ་ཞེས། རྒྱལ་ཚབ་དྲུང་ནས་སྡོམ་གསུམ་རིམས་ནོད་མཛད། ཡངས་ཅན་སྒྲིག་ལ་ཞུགས། རྩེ་ཐང་ཞབས་དྲུང་ལས་ཡབ་མེས་ཀྱི་ཆོས་སྐོར་དང་ས་ཕུར་སོགས་གསན། ཀུན་དགའ་བསྟན་འཛིན་རྒྱལ་མཚན་དཔལ་བཟང་པོར་གསོལ། ངེད་རང་གི་དབོན་དྲི་མ་མེད་པ་ཡིན་པས་མཆོག་དམན་ཀུན་གྱིས་བླ་མར་འཁུར་དགོས་ཀྱི་བཀའ་ཕེབས། ཡངས་ཅན་མཁན་པོར་མངའ་གསོལ། ལོ་ལྔར་གདན་སའི་ཁུར་བཞེས། ༈¿¿མཁན་རབས་བཅུ་དགུ་པ། ཆོས་རྗེ་ཀརྨ་ཕྲིན་ལས་གསུམ་པ་ནི།

གནམ་ལྷ་བརྒྱད་ཀྱི་སར་ལྕགས་ལུག་ལོར་འཁྲུངས། བ་ལེ་རབ་འབྱམས་པར་སྐྲ་ཕུད་ཕུལ། མཚན་ཀརྨ་ཕྲིན་ལས་སུ་གསོལ། ཉི་ཤུ་ལོན་ཚེ་རྒྱལ་ཚབ་གྲགས་པ་མཆོག་དབྱངས་ཀྱི་དྲུང་ནས་གཅིག་རྫོགས་མཛད། བདེ་མཆོག་ལྷ་ལྔ། ཕྱག་ཆེན་དང་ཆོས་དྲུག་གི་ཁྲིད་ཞུས། ཀརྨ་ཉི་མའི་དྲུང་ནས། དུས་འཁོར། མཁའ་འགྲོ་རྒྱ་མཚོ། རྒྱལ་བ་རྒྱ་མཚོ། ཀུན་རིག་རྩ་བའི་དཀྱིལ་འཁོར་གྱི་དབང་སོགས་གསན། སྒྲོལ་མ་བརྒྱ་རྩའི་རྗེས་གནང༌། མ་མགོན་འཁོར་ལྔ། ཚེ་རིང་མའི་བཀའ་གཏད་སོགས་དང༌། སེམས་འགྲེལ་སྐོར་གསུམ། ཐར་རྒྱན། བཀའ་གདམས་གླེགས་བམ། སྤྱན་སྔའི་བཀའ་འབུམ་ཡོངས་ཚང་སོགས་དབང་ལུང་གི་གསན་རྒྱ་ཆེ། ལོ་བཅོ་ལྔར་སྐུ་མཚམས་ཁོ་ན་མཛད། རྗེ་ཡེ་ཤེས་སྙིང་པོས་ཡངས་ཅན་མཁན་པོར་བསྐོས། གདན་སའི་མཁན་པོ་ལོ་དྲུག་མཛད། རྒྱལ་ཚབ་ནོར་བུ་བཟང་པོར་དབང་ཆོས་དུ་མ་དང༌། རྗེ་བཅུ་གཅིག་པར་དུས་ཀྱི་འཁོར་ལོ་སོགས་རྒྱུད་སྡེའི་དབང་དང༌། ལུང་ཐམས་ཅད་བུམ་པ་གང་བྱོའི་ཚུལ་དུ་ཕུལ། དགུང་ལོ་བདུན་ཅུར་མྱ་ངན་ལས་འདས། རྗེ་འདི་པ་རང་ལུགས་ཀྱི་རྒྱུད་སྡེ་རབ་འབྱམས་ཀྱི་དབང་ལུང་གི་རྒྱུན་ལ་ཐུགས་དྲིན་ཤིན་ཏུ་ཆེ་ཞིང་རྗེ་ཡབ་སྲས་ཀྱི་དབུ་བླའི་གྲལ་ཡིན་ཅིང་ཕྲིན་ལས་གསུམ་པ་ཞུ་བ་ཡིན་ནོ།། ༈¿¿མཁན་རབས་ཉི་ཤུ་པ། གོ་ཤྲི་ཀརྨ་བསྟན་སྲུང་ནི། ཡར་ལུང་སྡེ་པ་དགོན་སྟོད་ནས་ཀྱི་སྲས་སུ་འཁྲུངས། རྒྱལ་ཚབ་རིན་པོ་ཆེའི་དྲུང་ནས་སྡོམ་གསུམ་རིམ་ནོད་མཛད། རྒྱལ་ཚབ་སྐུ་གཤེགས་ནས་རྒྱལ་དབང་ལྔ་པ་ཆེན་པོས་མཚུར་ཕུ་གོ་ཤྲཱིའི་ལས་ཀ་གནང་ནས་མཚུར་ཕུའི་གདན་སའི་འཛིན་སྐྱོང་མཛད། ཞྭ་དམར་བདུན་པ་གདན་སར་ཕེབས་སྐབས། རྗེ་བཅུ་པའི་སྐུ་གདུང་དང་རྒྱལ་ཚབ་སྤྲུལ་སྐུ་གདན་སར་ཕེབས་ཆོག་པ་ནི་རྗེ་འདི་གཞུང་ས་རིན་པོ་ཆེ་དང་ཐུགས་འདྲིས་ཟབ་པའི་བཀའ་དྲིན་ལས་བྱུང༌། ཞྭ་དམར་པའི་བཀས་ཡངས་ཅན་མཁན་པོར་བསྐོས། རྒྱལ་དབང་བཅུ་གཅིག་པ་ཁམས་ནས་ཕེབས་སྐབས་ཡངས་ཅན་དུ་སྤྱན་དྲངས་ནས་ཞབས་བརྟན་སོགས་ཕུལ།

༈¿¿མཁན་རབས་ཉེར་གཅིག་པ། ཀརྨ་རབ་འབྱོར་ནི། མཁན་པོ་ཉི་མ་ལས་རབ་བྱུང་ དང༌། མཁན་པོ་ཀརྨ་ཐོས་པ་ལས་བསྙེན་རྫོགས་ཞུས། ཀརྨ་ཕྲིན་ལས་དྲུང་ནས་ཞྭ་དམར་བཞི་པའི་བཀའ་འབུམ་ཡོངས་རྫོགས་ཀྱི་ལུང་ཞུས། འཆམས་དཔོན་དང་དབུ་མཛད་གནང༌། ཡངས་ཅན་གྱི་མཁན་པོ་མཛད་པ་ཡིན། ༈¿¿མཁན་རབས་ཉེར་གཉིས་པ། ཀརྨ་བདེ་མཆོག་ནི། ཀརྨ་ཐོས་པ་ལས་བསྙེན་རྫོགས་དང༌། ཀརྨ་ཕྲིན་ལས་དྲུང་ནས་སྤྱན་སྔའི་བཀའ་འབུམ་གྱི་ལུང་སོགས་དབང་ལུང་ཐམས་ཅད་ཞུས། ཡངས་ཅན་གྱི་མཁན་པོ་མཛད་པ་ཡིན་ཅིང༌། འདི་སྐབས་ཡངས་ཅན་ལྕགས་ཟམ་སྤྲུལ་སྐུ་བློ་གསལ་ཉི་ཟླ་འོད་འབར་ལ་ལྕགས་པོ་རིའི་ས་ཚབ་ཏུ་གནང་འདུག་ཀྱང༌། འདི་པས་ཞུ་གྲོགས་མཛད་ནས་ཞྭ་དམར་ཡེ་ཤེས་སྙིང་པོའི་ཕྱག་ཏུ་སྦྲུལ་ལོར་རྩིས་སྤྲོད་གནང་བ་ཡིན་ནོ།། ༈¿¿མཁན་རབས་ཉེར་གསུམ་པ། དིང་རི་བ་ཀརྨ་རྣམ་གྲོལ་མཆོག་གི་སྡེ་ནི། ཆུ་དབར་རྡོར་འཛིན་ཀརྨ་བདུད་རྩི་ལས་ཚིགས་གསུམ་རིམ་ནོད་བཅས་ཞུས། མཚན་ཀརྨ་རྣམ་གྲོལ་མཆོག་གི་སྡེ་ཞེས་གསོལ། དིང་རི་མཁན་ཆེན་སོགས་ཡོངས་འཛིན་དུ་མ་བསྟེན། སྒྲུབ་པ་སྙིང་པོར་མཛད། ཞྭ་དམར་བརྒྱད་པ་ནས། སྤྱན་སྔའི་གཟིམ་དཔོན་དང༌། མཁན་པོ་ཕོ་བྲང་བ་ཀརྨ་འཇིགས་མེད་ཀྱི་སྐྱེ་བ་ཡིན་ཚུལ་གསུངས། ཞྭ་དམར་ཐམས་ཅད་མཁྱེན་པའི་བསྙེན་རྫོགས་ཀྱི་མཁན་པོ་མཛད། ཞི་བྱེད་སྔ་ཕྱི་བར་གསུམ་གྱི་དབང་ལུང་ཐམས་ཅད་ཕུལ། ཁམས་སུ་རྗེ་བཅུ་གཉིས་པ་སྤྱན་འདྲེན་ལ་ཕེབས་ནས་ཀུན་སྤངས་མཛད་པའི་ངོས་ནས་སྐུ་གཤེགས་སོ།། ༈¿¿མཁན་རབས་ཉེར་བཞི་པ། གོ་ཤྲཱི་ཀརྨ་དོན་གྲུབ་སྙིང་པོ་ནི། ཞྭ་དམར་བརྒྱད་པས། གྲགས་སེང་བའི་དངོས་སློབ་ལྟ་རྗེ་གཡའ་བཟང་བ། དེ་ནས་ཞྭ་དམར་གཉིས་པ་དང་གསུམ་པའི་སྐབས་བ་ཡོ་ཆོས་བཟང༌། སྤྱན་སྔའི་སྐབས་གནས་ནང་པ་དགེ་འདུན་བཟང་པོ། ཞྭ་དམར་ལྔ་པའི་སྐབས་གུའི་གུང་པ་མཆོད་སྤྲིན་རྒྱ་མཚོ། རྗེ་དྲུག་པའི་སྐབས་འཇམ་དབྱངས་ པ་སོགས་ཡིན་ཚུལ་བཀའ་སྩལ་པ་དང༌། རྗེ་ཉིད་ཀྱིས་རྒྱ་གར་དུ་བྲམ་ཟེའི་པཎྜི་ཏ་པདྨའི་སྙིང་པོ་ཞེས་བྱ་བ་ཞིག་ཡིན་པ་དྲན་པ་དང༌།

གནས་ནང་པ་དགེ་འདུན་བཟང་པོས་ཡངས་ཅན་དུ་ཕག་མོའི་དབང་མཛད་པའི་ཚོགས་འཁོར་སྐབས་གྲྭ་པ་ཞིག་ལ་ཞིང་སྐྱོང་བབས་ནས། བདག་ནི་མཁན་པོས་ག་ཡ་དྷ་ར་སྐུ་བསྐྱོད་འཚལ་གསུངས་པས་འོང་བ་ཡིན་ཞེས་དང༌། ལུང་བསྟན་མང་པོ་དང༌། མཁན་པོའི་སྐྱེ་བ་ཕྱི་མ་འགའ་ས་འདིར་འོང༌། བསྟན་ལ་ཕན་ཁྱབ་ཆེ་ཞེས་གསུངས་སོ།། རྗེ་འདིའི་གདུང་རུས་ནི་གཡུ་ཐོག ཡབ་ཨ་སྔོན། ཡུམ་ལྷ་འཛོམ་མའི་སྲས་སུ་ཤིང་འབྲུག་ལ་གཡང་རར་འཁྲུངས། ཀརྨ་ཐོས་པར་སྐྲ་ཕུད་ཕུལ། མཚན་ཀརྨ་སྐྱེས་མཆོག་གསོལ། གྲྭ་སའི་འདོན་ཆོས་བྲི་ཐིག་ཐམས་ཅད་ལ་མཁས་པར་མཛད། དཀོན་མཆོག་འགྲོ་ཕན་དབང་པོ་ཚེ་དབང་བརྟན་པ་ལས་གསོ་བ་རིག་པ་དང་འབྲི་ཁུང་དགོངས་གཅིག་སོགས་ཞུས། རྒྱལ་ཚབ་ནོར་བུ་བཟང་པོའི་དྲུང་ནས་བསྙེན་པར་རྫོགས་པ་དང༌། ཕྱག་ཆེན་ལྔ་ལྡན། བློ་སྦྱོང་དོན་བདུན་སོགས་ཞུས། ཀརྨ་ཕྲིན་ལས་དྲུང་ནས་དུས་འཁོར། མཁའ་འགྲོ་རྒྱ་མཚོ། བདེ་མཆོག་ལྷ་ལྔ། བདེ་མཆོག་དྲིལ་བུ་ལུས་དཀྱིལ། ཕག་མོ་བྃ་བསྐྱེད་མ་དང༌། ཧྲཱིཿབསྐྱེད་མ་ལྷ་ལྔ། མེ་དབང༌། རྔོག་ལུགས་དགྱེས་རྡོར་ལྷ་དགུ གཤེད་དམར་ལྷ་ལྔ། ཚེ་དཔག་ལྷ་དགུ ཀུན་རིག མི་འཁྲུགས་པ། གཅོད་དབང་སོགས་དང༌། ཕྱག་བཞི་པའི་བུམ་དབང་བཅུ་བཞི་པ། མ་མགོན་འཁོར་ལྔའི་རྗེས་གནང་སོགས་དང༌། རྗེ་ཡེ་ཤེས་སྙིང་པོ་ལས་བྱང་སྡོམ་ལུགས་གཉིས་སོགས་ཞུས། ཕྱག་ཆེན་དང་ཆོས་དྲུག་གི་ཉམས་བཞེས་དང་སྐུ་མཚམས་ཁོ་ན་གནང༌། བལ་ཡུལ་དུ་ཞྭ་དམར་བརྒྱད་པར་ཇ་འདྲེན་ལ་ཕེབས། རང་བྱུང་གི་མཆོད་རྟེན་སོགས་མཇལ། སྟག་རྩེ་པ་མི་ཕམ་ཤེས་རབ་ལས་རས་ཆུང་ལུགས་ཀྱི་གཏུམ་པོ་ལྷ་ལྔའི་དབང་སོགས་དབང་ལུང་མང་པོ་ཞུས། ཡངས་ཅན་གྱི་དབུ་མཛད་དང་སློབ་དཔོན་སྦྲགས་རྒྱག་གནང༌། འདི་སྐབས་ལྕགས་ཟམ་པར་ཡངས་ཅན་ལྕགས་རིའི་ས་ཚབ་ཏུ་གནང་བའི་སྐབས་ཡིན་ཀྱང་རྗེ་འདིས་ཐབས་མཁས་ཀྱིས་རྗེ་ལྕགས་ཟམ་པ་དང་གྲོགས་སུ་འཐམས་པས་གདག་པ་འདི་ཞྭ་དམར་ཕྱག་ཏུ་ཐོབ་པ་ཡིན། རྗེ་ཡེ་ཤེས་རྡོ་རྗེའི་དྲུང་ནས་དྲི་མེད་འོད་དང༌།

ཐར་རྒྱན་སོགས་ཀྱི་ལུང་མང་པོ་ནོད། ཞྭ་དམར་བརྒྱད་པ་གདན་སར་སྤྱན་འདྲེན་པའི་ཞབས་ཕྱི་འབྱོར་ཞིང་ཞབས་པད་དུ་རྒྱུན་བཞུགས་མཛད། ཏྲེ་ཧོ་ཆོས་ཀྱི་དབང་པོའི་དྲུང་ནས་བ་རི་བརྒྱ་རྩའི་རྗེས་གནང་སོགས་དབང་ལུང་མང་པོ་སྩལ། དུལ་མོ་དར་རྒྱས་ལས་དབང་ལུང་མང་དུ་གསན་པར་མཛད། ཞྭ་དམར་བརྒྱད་པར། དུས་འཁོར། མཁའ་འགྲོ་རྒྱ་མཚོ། བདེ་མཆོག་ལྷ་ལྔ། ཕག་མོ་ལྷ་ལྔ་སོགས་རང་ལུགས་ཀྱི་དབང་ལུང་ཐམས་ཅད་ཕུལ། ན་ལེནྡྲའི་ཆོས་རྗེ་མཁྱེན་རབ་ངག་དབང་མཁྱེན་བརྩེ་ལས་རྡོ་རྗེ་ཕྲེང་བ་རྒྱུད་སྡེ་ཕྱེས་པའི་ལུགས། དར་པན་གྱི་བྱ་བཏུས་དང་ཆུ་བོ་གཉིས་འདྲེས་ལུགས་དེ་དང་སྦྱོང་དཀྱིལ་བཅུ་གཉིས་ཀྱི་དབང་བསྐུར་ཞུས། རབ་འབྱམས་རཏྣའི་མཚན་ཅན་དྲུང་ནས་རྒྱལ་བའི་བཀའ་འགྱུར་ལུང་གསན། ཞྭ་དམར་སྐུ་ཞབས་སུ་རྡོ་རྗེ་ཕྲེང་བའི་དབང་དང་སྦྱོང་དཀྱིལ་གྱི་དབང་སོགས་ཕུལ། མཁན་པོ་རྣམ་གྲོལ་ལས་དོ་ཧ་སྐོར་གསུམ་སོགས་ཞུས། གར་དབང་ཐམས་ཅད་མཁྱེན་པའི་དྲུང་ནས་མཁའ་སྤྱོད་དབང་པོ་དང་དཀོན་མཆོག་ཡན་ལག་གི་བཀའ་འབུམ་ལུང་ཞུས། དེ་ནས་གོ་ཤྲཱིའི་གོ་སར་དབང་བསྐུར་བར་མཛད་དོ། །རྗེ་འདི་ནི་ཞྭ་དམར་ཐམས་ཅད་མཁྱེན་པའི་དབང་ལུང་གི་ཕོ་ཉ་བ་མཛད་ནས་རྗེའི་ཡོངས་འཛིན་དུ་གྱུར་པ་ཡིན་ནོ།། ༈¿¿ཟུར་མཁར་བ་མཉམ་ཉིད་རྡོ་རྗེ་ནི། ཡབ་རིག་འཛིན་ཕུན་ཚོགས་དང་ཡུམ་དྭགས་པོ་བཀྲ་ཤིས་རྣམ་རྒྱལ་གྱི་ལྕམ་སྲིང་མ་གཉིས་ལ་སྲས་གསུམ་ཡོད་པའི་ཆེ་བ་ཡིན། གཡུ་ཐོག་ཡོན་ཏན་མགོན་པོའི་སྐྱེ་བ་དངོས་ཡིན་པའི་བག་ཆགས་དྲན་ཅིང་དགུང་ལོ་བཞི་བཞེས་ཚེ་ཡུམ་གཉན་ཁ་མེད་བསྙུན་པར་སྨན་དཔྱད་མཛད་པས་སོས་པ་ན་བཟུང་གསོ་དཔྱད་ཀྱི་འགྲོ་དོན་མཛད་པས་ཨ་བོ་ཆོས་རྗེར་གྲགས། ཁྲུས་ཁང་ལོ་ཙཱ་བ་སོགས་མཁས་གྲུབ་ཀྱི་བླ་མ་མང་དུ་བསྟེན། མདོ་སྔགས་ཀྱི་གཞུང་ལུགས་དུ་མ་གསན། ཁྱད་པར་དུ་སྤྱན་སྔ་ཆོས་ཀྱི་གྲགས་པ་ཉིད་སྐྱེ་བ་དུ་མ་ནས་དཔོན་སློབ་ཀྱི་འགྲེལ་པ་ཟབ་པར་དགོངས་ནས་རྩ་བའི་བླ་མར་བསྟེན།

ནཱ་རོ་ཆོས་དྲུག་དང་དཔལ་མཁའ་སྤྱོད་པའི་ཟབ་ཁྲིད་སྐོར་དང་ཕག་མོ་བརྡ་བཞིའི་དབང་སོགས་གསན། སྔོན་རྒྱ་གར་དུ། སྤྱན་སྔ་ཉིད་པཎ་ཆེན་ཉི་མའི་སྙིང་པོར་གྱུར་ཚེ། ཁ་ཆེ་ཟླ་དགར་གྱུར། རྡོ་རྗེ་གདན་དུ་སྔགས་འཆང་གཟི་བརྗིད་ཅན་དུ་གྱུར་སྐབས། པ་ར་མི་ཏ་ཞེས་བྱ་བ་དང༌། བལ་ཡུལ་དུ་ཤྲཱི་དྷྭ་ཛ་ཞེས་བྱ་བའི་སྐབས། གཟུངས་ལྡན་ཞེས་བྱ་བ་དང༌། བོད་ཡུལ་དུ་སྤྲུལ་པའི་སྐུར་བསྟན་ཚེ་ལྷ་གཟིགས་ཞེས་བྱ་བ་དང༌། མ་འོངས་པ་ན་མི་བསྐྱོད་རྡོ་རྗེའི་དུས་སུ་བློ་གྲོས་རྒྱལ་པོར་འགྱུར་བ་དཔོན་སློབ་གཉིས་ཀས་མཁྱེན། ཀླུའི་ཕོ་བྲང་གསེར་དང༌། ནོར་བུ་རིན་པོ་ཆེ་བཞེས། ཟུར་མཁར་གྱི་བྲག་རྟ་མགོར་རྫོགས་པ་ཆེན་པོའི་ཆོས་སྐོར་མང་པོ་གཏེར་དུ་སྦས་པ་སོགས་གྲུབ་པའི་སྤྱོད་པ་དང༌། མདོ་སྔགས་གསར་རྙིང་གི་བསྟན་བཅོས་དུ་མ་དང༌། གསོ་རིག་སྐོར་ལ་བྱེ་བ་རིང་བསྲེལ་དང་མ་ནུའི་དྲིས་ལན་དང་སྨན་ངོ་གསལ་བྱེད་སོགས་ཀྱི་བསྟན་བཅོས་མང་པོ་མཛད། ཨུ་རྒྱན་ཆེན་པོ་དང༌། གཡུ་ཐོག་པ་སོགས་ལྷག་པའི་ལྷ་མང་པོ་ཞལ་གཟིགས། དབྱར་དུས་འཚོ་བྱེད་རྣམས་ལ་ལྡུམ་སྨན་གྱི་ངོ་སྤྲོད་གནང་ནས་རོ་ནུས་སོགས་ཀྱི་མགུར་བཞེངས། དགུན་དུས་ཐལ་སྨན་ཁཎྜ་སོགས་དང་ཆ་དཔྱད་ཀྱི་ཕྱག་ལེན་སོགས་དང་ཕྱག་རྫོགས་ཞི་གཅོད་སོགས་ཀྱི་ཁྲིད་ཚུལ་གྱིས་སློབ་མ་རྣམས་འཁྲིད་པར་མཛད། སློབ་མ་ཡང༌། གསོ་རིག་ཕྱོགས་ལ་ཡང་མི་འགྱུར་ཚེ་བརྟན། ཕྲག་དབོན་བསོད་བཀྲས་བཤད་མཁས་པདྨ་ཚེ་འབུམ་རྡོ་རྗེ་སོགས་ཐུགས་སྲས་བཞི་དང༌། གཞན་ཡང་བྱིན་རླབས་ཞུགས་པའི་སློབ་མ་བརྒྱད། ཤེས་རབ་ཅན་གྱི་སློབ་མ་བཅུ་དྲུག གྲགས་ལྡན་གྱི་སློབ་མ་ཉི་ཤུ། བླ་དགས་ཅན་གྱི་སློབ་མ་བཅོ་བརྒྱད་སོགས་བྱོན་པ་ཡིན་ནོ། །དེ་ལྟར་ཞྭ་དམར་བཞི་པ་སྤྱན་སྔ་རིན་པོ་ཆེའི་སློབ་མ་དང་ཡང་སློབ་ཆེས་མང་ངོ༌།། ༈¿¿རྗེ་དུས་མཁྱེན་གྱི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་གདན་ས་ལྔ་ལས། ཁྱད་པར་དུ་གསུང་གི་གདན་ས་གདན་ས་བར་པར་གྲགས་པའི་གདན་ས་པ་ཀརྨ་སི་ཏུ་བཀྲ་ཤིས་དཔལ་འབྱོར་ནི།

སྒར་དུ་ཆོས་དོན་གཉེར་འདུས་པ་ཐམས་ཅད་ལའང་དབང་ཆོས་ཀྱིས་ཚིམ་པར་མཛད། ཁྱད་པར་དྲུང་ཉིད་ཀྱི་ལུང་བསྟན་ལ་བརྟེན་རྗེ་བརྒྱད་པའི་སྤྲུལ་སྐུ་ངོས་འཛིན་དང་ཞབས་ཏོག་གི་ཐོག་མ་མཛད་པས་ཀར་བསྟན་ལ་ཕྱག་རྗེས་ཆེ། སྤྱིར་ཡང་དེའི་དུས་རྗེ་ཐམས་ཅད་མཁྱེན་པ་ཞག་འགའ་ཟུང་ན་ཞལ་མཇལ་ལན་རེ་ལས་མི་ཡོང་ཞིང་གསུང་ཆོས་ཅི་རིགས་པ་ཐོབ་དཀའ་ཞིང་དབང་དང་གདམས་ངག་ཐུགས་ཉམས་ཀྱི་ཟབ་ཁྲིད་བླ་ལྷག་པས་སྐལ་ལྡན་གྱི་རྒྱུད་བྱིན་གྱིས་བརླབས་ཤིང་སྨིན་པར་མཛད་པ་ལས། ཆོས་ཀྱི་ཐོབ་རྒྱ་འདོད་པ་རྣམས་གོའི་ཤྲི་རིན་པོ་ཆེ་དང་དྲུང་སི་ཏུ་པ་སྐུ་མཆེད་འབྲོང་བུ་གོ་ཤྲི་རྣམས་ལ་ཞུ། ཁྲིད་དང་རབ་བྱུང་བསྙེན་རྫོགས་རྣམས་རྗེ་བཙུན་སྐྱ་སེས་མཛད་པས་རྗེ་ཕྲིན་ལས་པ་སོགས་ཀྱི་གསན་ཡིག་ན་ཡང་རྣམ་བཤད་དང་ལུང་ཕལ་མོ་ཆེ་འདི་དག་ལས་བརྒྱུད་པ་ཤས་ཆེའོ།། ༈¿¿འགོས་ལོ་ཙཱ་བ་གཞོན་ནུ་དཔལ་ནི། ཡུལ་རྒྱ་སྨད་ལྷ་ཁང་གི་མདའ་ངམ་པ་རའི་གྲོང་ནག་མོ་འབུམ་ཁྱིམ་དུ། ཡབ་འགོས་སྟོན་འབྱུང་གནས་རྡོ་རྗེ་དང༌། ཡུམ་སྲི་ཐར་སྐྱིད་གཉིས་ཀྱི་སྲས་སུ་ཆུ་སྤྲེལ་ལ་འཁྲུངས། སྤྱན་གཡས་མཁན་ཆེན་ལས་རབ་ཏུ་བྱུང༌། ཆོས་རྗེ་དེ་བཞིན་གཤེགས་པ་ལས་རྩེས་ཐང་དུ། བྱང་སྡོམ་དང༌། ཆོས་དྲུག་སྨིན་ཁྲིད་དུ་ཞུས། རྗེ་བློ་བཟང་གྲགས་པ་ལ་ནཱ་རོ་ཆོས་དྲུག་དང་ལམ་རིམ་གསན། རྔོག་བྱང་ཆུབ་དཔལ་ལ་རྔོག་ཆོས་ཐམས་ཅད་དང༌། པཎ་ཆེན་ནགས་རིན་ལས་མི་གཡོ་བླ་མེད། རྡོ་རྗེ་ཕྲེང་བ་བླ་མེད་ཁོ་ནར་བྱེད་པ་རྡོར་ཕྲེང་རང་ལུགས་དང༌། གྲྭ་ལྔ། དགྱེས་རྡོར། བདེ་མཆོག་ལཱུ་ཡི་པའི་དབང་སོགས་གསན། སྐུ་ཆུང་ངུ་ནས་སྣར་ཐང་སངྒ་ཤྲཱིར་སྒྲ་ཀཱ་ལཱ་པ་གསན་ནས་ལོ་ཙཱ་བྱང་བར་མཁྱེན་པས། པཎ་ཆེན་བ་ན་རཏྣའི་དྲུང་ནས་མི་གཡོ་བླ་མེད་ཀྱི་རྒྱུད་དང༌། མཚན་བརྗོད་དང་དཔྱིད་ཐིག་གི་འགྲེལ་པ། དབང་མདོར་བསྟན། དཔེ་མེད་འཚོའི་སྦྱོང་དྲུག་རྩ་འགྲེལ་རྣམས་གསན་ཅིང་བསྒྱུར། རྗེ་འདི་ལ་པཎ་ཆེན་ནས་བསྔགས་བརྗོད་དཔེ་མེད་མཛད་འདུག

ཏཱ་ར་ནཱ་ཐས་འགོས་ལོས་ཕྱག་ཆེན་གྱི་ཞེན་རྐེ་ཆད་ཆད་ལ་འཐེན་ཀྱིན་བསྡད་པས་པཎ་ཆེན་འདི་དང་ཐུག་པ་ན་སྔགས་རྒྱུད་རྒྱ་མཚོ་ཙམ་བཤོལ་འདུག་གསུངས་པ་དེའོ།། དམར་སྟོན་རྒྱལ་མཚན་འོད་ཟེར་ལས་དར་པན་གྱི་བྱ་བཏུས་སོགས་དང༌། ཞྭ་དམར་ཆོས་དཔལ་ཡེ་ཤེས་ལས་ཆོས་དྲུག་ཞུས། ཞྭ་དམར་སྤྱན་སྔའི་བསྙེན་རྫོགས་གྱི་མཁན་པོ་མཛད། སེམས་འགྲེལ་སྐོར་དང་གཞན་ཡང་དབང་ཁྲིད་དུ་མ་ཞུས། ཚུར་ཡང་མཁའ་སྤྱོད་དབང་པོའི་རིམས་ལྔ་དང༌། ཕྱག་ཆེན་ལྷན་ཅིག་སྐྱེས་སྦྱོར་གྱི་སྨིན་ཁྲིད། རླུང་སེམས་གཉིས་མེད་དང་སྦྱོར་དྲུག་གི་ཁྲིད་དང༌། མཁའ་འགྲོ་རྒྱ་མཚོའི་དབང་དང་རྒྱུད་འགྲེལ། ཕག་མོ་སྙིང་ཐིག བེར་ནག་ཅན་གྱི་དབང་དང་གདམས་ངགས་ཐམས་ཅད་རྫོགས་པར་ཞུས། རྗེ་ཆོས་གྲགས་རྒྱ་མཚོ་ལ་སེམས་འགྲེལ་སྐོར་གསུམ་དབང་ཁྲིད་མང་པོ་ཕུལ། དགུང་ལོ་དགུ་བཅུ་ཐམ་པ་མེ་གླང་ལ་སྐུ་གཤེགས་སོ།། ༈¿¿ལོ་ཆེན་བསོད་ནམས་རྒྱ་མཚོའི་སྡེ་ནི། ངན་ལམ་རྒྱལ་བ་མཆོག་དབྱངས་ཀྱི་རིགས་བརྒྱུད་རིག་འཛིན་བསོད་ནམས་འོད་ཟེར་དང༌། ཡུམ་དཔལ་ལྡན་འཛོམ་གྱི་སྲས་སུ་ཤིང་འབྲུག་ལ་འཁྲུངས། བྲག་ནག་པ་མགོན་རྒྱལ་བས་མཚན་བསོད་ནམས་རྒྱ་མཚོའི་སྡེ་ཞེས་གསོལ། དྭགས་པོ་བཀྲ་ཤིས་རྣམ་རྒྱལ་ལས་རབ་ཏུ་བྱུང༌། དཔལ་འབྱོར་རྒྱ་མཚོ་ལ། བྱམས་ཆོས། རིགས་ཚོགས། འཇུག་པ། སྤྱོད་འཇུག བཞི་བརྒྱ་པ། མངོན་པ་གོང་འོག་སོགས་གསན། ཚོགས་ཆེན་པའི་མཁན་པོ་དོན་དཔལ་བས་བསྙེན་པར་རྫོགས། ཁམས་སུ་འབུལ་སྡུད་ལ་འབྱོན་པའི་ཕྱིར། འཇམ་དབྱངས་དོན་གྲུབ་འོད་ཟེར་ལས་ཉེར་མཁོའི་དབང་ལུང་འགའ་རེ་ཞུ་བ་ལ་བྱོན་པས། མཁྱེན་རྟོགས་ཀྱི་ཡོན་ཏན་ལ་མགུ་སྟེ། ཟབ་མོ་ནང་དོན་སོགས་ཟབ་ཆོས་ཐམས་ཅད་ཞུས་པས་ནང་དོན་ལ་ཟིན་བྲིས་མཛད། འགོས་ལོ་ཙཱ་ལས་ལོ་ཙཱ་བསླབས། པཎ་ཆེན་ནགས་རིན་ལས། བདེ་མཆོག་མེ་ཏྲི་བཅུ་གསུམ་མ་དང་དུས་འཁོར་གྱི་དབང་དང་སྦྱོར་དྲུག་གི་ཁྲིད་དང་ཨཱརྱཡ་དེ་བའི་སྙིང་པོ་བརྒྱ་པ་རྣམས་གསན།

དྲི་མེད་འོད་ཀྱི་དཀའ་གནས་རྣམས་ལ་འདྲི་གཏུགས་མཛད། ཞྭ་དམར་སྤྱན་སྔ་ལས་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་དང་ནཱ་རོ་ཆོས་དྲུག་གི་སྨིན་ཁྲིད་སོགས་གསན་བསམ་རྒྱ་ཆེར་མཛད། ཕར་ལ་འང་རྔོག་དཀྱིལ་བདུན་སོགས་ཕུལ། རྗེ་འདི་བལ་ཡུལ་དུ་ཕེབས་ནས་པཎ་ཆེན་རིན་པོ་ཆེ་ལས་སྡོམ་པའི་དཀྱིལ་འཁོར་དུ་དབང་གི་ཡེ་ཤེས་བརྙེས། སྦྱོར་དྲུག་གི་མན་ངག་ཐམས་ཅད་བུམ་པ་གང་བྱོའི་ཚུལ་དུ་གནང༌། ཤཱནྟ་པུ་རིར་ཤཱ་ཝ་རི་པས་བྱིན་གྱིས་བརླབས་པ་ལས་བྱུང་བའི་སྦྱོར་དྲུག་གི་ཟབ་ཁྲིད་ཀྱང་ཕུལ་བ་སོགས་དཔོན་སློབ་ཐུན་མོང་མིན་པར་གྱུར། གྲོ་བོ་ལུང་དུ་རྗེ་མར་པ་ཞལ་གཟིགས་སོ། །ཐུགས་དམ་གྱི་མཐིལ་ནི་དུས་འཁོར་ཁོ་ན་མཛད། དགུང་ལོ་ང་དགུ་པ་ཆུ་སྟག་ལ་གཤེགས། 

༈¿¿སྐྱབས་ཆེ་རྟོགས་ལྡན་འཇམ་དཔལ་རྒྱ་མཚོ་ནི། རུས་འགྲུ། གསེར་གྱི་ནང་ཚན་སྐྱབས་ཆེ་ཨ་བེས་དང༌། བཀྲ་ཤིས་མཚོའི་སྲས་སུ་འཁྲུངས། དགུང་ལོ་བཅུ་གཅིག་ཐོག་སོག་པོར་རྟ་ཇག་ལ་ཕེབས་པས་ཇག་ཉེས། དགུང་ལོ་བཅུ་གསུམ་ཐོག་འབྲི་བཅུ་ཇག་པར་ཐོབ་པས་བྱང་དུ་སོག་དམག་གི་སོ་པར་སྐུ་རྐྱང་དུ་ཕེབས་པས་བྱང་ཐང་སྟོང་ཞིག་ཏུ་སྤྱང་ཀུས་བཟར་ཉེ་བ་བྱུང་བས། ནམ་འཆི་བའི་ཚེ་འདི་ལྟར་གཅིག་པུར་ཉམ་ཐག་པར་འགྲོ་དགོས་སྙམ་པ་ཐུགས་ལ་ཤར་ནས་ཆོས་བྱེད་པའི་དམ་བཅའ་མཛད། ཚུར་འཁོར་ནས་འབྲི་བཅུ་བླངས་ཕོ་རྒོད་པའི་ཁྲོམ་ཐོག་ཆོད། དགུང་ལོ་བཅུ་བཞིར་འབའ་བྲོམ་བགའ་དྲུག་པའི་སར་ཆོས་བྲོས་ལ་བྱོན་ཀྱང་ཕ་ཚན་ཐུ་བས་སྐྲ་གཅོད་མ་ནུས། བཅུ་དགུར་བན་སྒར་པའི་དྲུང་དུ་ཕེབས་ནས་རབ་བྱུང་མཛད། ཕ་ཚན་རྣམས་རམ་མདར་ཐོན་ནས་རྗེ་བན་སྒར་བ་ལ་དཀྲོང་བསྡིགས་བཏང་མོད་ངའི་རྐུབ་ལ་རྒྱོབ་གསུངས་ནས་ཉལ་བཞུགས་པས་བྱར་མེད་དེ་ལོག་རང་སོང༌། དེ་ནས་བླ་མའི་དྲུང་ནས་བསྙེན་རྫོགས་མཛད། ཆོས་མང་དུ་གསན། ཁྱད་པར་གཅོད་སྐོར་རྣམས་ཞུས། ཉིན་གཅིག་བླ་མས། ལྟ་བ་ནི་སྨྱོན་པའི་སྐད་ཆ་དང་འདྲ། །སྒོམ་པ་ནི་རྒན་མོའི་མེལ་ཚེ་དང་འདྲ། །སེམས་ཉིད་འདི་ས་མདོའི་སྲང་ཁྱི་དང་འདྲ། །ཞེས་གསུངས་པས་དེ་ཉིད་དུ་གནས་ལུགས་ཀྱི་དོན་འཕྲོད། སྟག་ལུང་ངག་དབང་གྲགས་པ་ལ། ཕྱག་ཆེན་སྐོར་སོགས་དང༌། འཇམ་དབྱངས་དོན་གྲུབ་འོད་ཟེར་ལས་དབང་དང་རྒྱུད་བཤད། ཆོས་དྲུག་སོགས་ཞུས། བསྒོམས་པས་ཉམས་རྟོགས་བཟང་པོ་འཁྲུངས། བྲག་དཀར་ཆོས་སྡིང་པ་ནམ་མཁའ་རྒྱལ་མཚན་ལ་ཚེ་ཁྲིད་སོགས་གསན། བཅུད་ལེན་ཁོ་ན་ལས་ཤ་ཆང་སོགས་མི་ཟས་མི་བཞེས། ལྷ་ཕུ། ཇོ་མོ་གངས། གནམ་མཚོ་དོ། ཏི་སྒྲོ། ཤམ་པོ་གངས། ལ་ཕྱི། དོམ་ཚོང་རོང་སོགས་སུ་དབེན་པ་ཁོ་ན་བསྟེན། རྩ་བའི་བླ་མ་གཅིག་པུ་ནི་རྗེ་ཆོས་གྲགས་རྒྱ་མཚོ་རང་ཡིན། དབང་ལུང་གདམས་ངག་ཐམས་ཅད་དང་ཁྱད་པར་གཅོད་ཀྱི་ཉམས་ཁྲིད་མཛད་ནས་གཙོ་བོར་གཅོད་ཀྱི་ཉམས་བཞེས་མཛད།

མ་གཅིག་དངོས་དང་མཇལ་ནས་གཅོད་ཀྱི་གདམས་པ་རྣམས་ཞུས། ཁྲོས་ནག །ཡུམ་ཆེན་མོ། སྒྲོལ་མ། བདེ་མཆོག །དགྱེས་རྡོར། ཐུབ་པ། བྱམས་མགོན། རིགས་གསུམ་མགོན་པོ་རྣམས་ཞལ་གཟིགས། མཚུར་ཕུ། ཀརྨ། སྟག་ལུང་སོགས་ཀར་ལུགས་ཀྱི་དགོན་རྙིང་མང་པོར་ཉམས་གསོ་དང་དར་རྒྱས་མཛད། གནས་སྒོ་གུ་ཤྲཱི། ཟུར་མང་གུ་ཤྲཱི། ལྕགས་མོ་གུ་ཤྲཱི། ལྷོ་རོང་གུ་ཤྲཱི་སོགས་སྐུ་དྲག་མང་པོའི་བསྙེན་རྫོགས་ཀྱི་མཁན་པོ་མཛད། ཀརྨ་པའི་དྲུང་དུ་གསེར་ཞོ་ལྔ་བརྒྱ་ལ་བརྡུང་བའི་ནོར་བུ་སོགས་འབུལ་ཆེན་དང་འབུལ་ཕྲན་མང་པོ་ཕུལ། སྟག་ལུང་དང་ར་སྒྲེང་གི་གསེར་ཏོག་སོགས་དང༌། ཇོ་བོ་རིན་པོ་ཆེར་གསེར་ཞོ་སུམ་བརྒྱ་ལས་གྲུབ་པའི་འཁོར་ལོ་ཕུལ། ཀརྨ་པའི་དགོངས་རྫོགས་ལ་དབུས་གཙང་གི་དགོན་སྡེ་རྣམས་ལ་གསེར་ཞོ་རེའི་ཕྱག་འགྱེད་བཏང༌། ཁམས་ཀྱི་འབྲི་ཆུ་ལ་གྲུ་པས་མ་ཕུད་པས་འཕུར་ཏེ་ཕེབས། གཙང་དུ་བྱ་རྒོད་དུ་སྤྲུལ་པ་དང༌། ནམ་མཁའ་ལ་བྱོན་པ་དང༌། ལ་མོ་ཚེར་གསེབ་ནས་སེ་མོ་དོར་ཇ་ཡུན་གཅིག་ལ་ཕེབས་པ་སོགས་རྫུ་འཕྲུལ་གྱི་བཀོད་པ་ནི་བརྗོད་ཀྱིས་མི་ལངས། དུས་ཀུན་ཏུ་ཆབ་ལེན་ཟླ་ཕྱེད་ཀྱི་གསོ་སྦྱོང་སོགས། ཉན་ཐོས་ཆེན་པོའི་བརྟུལ་ཞུགས་ལས་མི་འདའ་དགུང་ལོ་བརྒྱ་དང་དྲུག་ལ་ཀོང་པོ་བྲག་གསུམ་ཞོ་ཁར་སྐུ་མྱ་ངན་ལས་འདས། སྐུ་གདུང་བཞུས་པས་རིང་བསྲེལ་མང་པོ་དང༌། དབུ་ཐོད་ལ། ཐུབ་པ་གྲོང་ཁྱེར་མ། སྙིང་པོ་ཀྱེ་རྡོ་རྗེ་ཡབ་ཡུམ། སྤྱན་རས་གཟིགས་འགྲོ་འདུལ་དང༌། ཨོཾ་ཨཱཿ་ཧཱུྃ་ཧྲཱིཿརྣམས་དང༌། གདུང་རུས་རྣམས་ལ་ཡིག་འབྲུ་བྱོན་པ་ཡང་དུ་མ་བྱུང་ངོ༌། །རྗེ་འདིའི་ཞལ་སློབ་ནི་ཏྲེ་ཧོ་ཆོས་ཀྱི་རྒྱ་མཚོ་སོགས་སྐྱེས་བུ་དམ་པ་མང་པོ་བྱོན། སྐྲ་འཛིན་དང་རབ་བྱུང་གནང་བའི་སློབ་མ་ནི་བགྲང་ལས་འདས་སོ།། ༈¿¿ཏྲེ་ཧོ་ཆོས་ཀྱི་རྒྱ་མཚོ་ནི། ཁམས་ཤར་ཟླའི་རྒྱུད། ཧོར་བའི་དུར་གྱི་གདུང་བརྒྱུད་ཡབ་དཔོན་ཁྲོ་སྐྱབས། ཡུམ་བསོད་ནམས་སྒྲོན་གྱི་སྲས་སུ་འཁྲུངས།

བླ་མ་ནམ་མཁའ་དབང་ཕྱུག་ལ་སྐྲ་ཕུད་ཕུལ། མཚན་བཀྲ་ཤིས་དབང་ཕྱུག་ཏུ་གསོལ། དགུང་ལོ་བརྒྱད་པ་ལ་ཀུན་དགའ་བཟང་པོ་ཟེར་བའི་སྡེ་བླ་ཞིག་གི་ཞབས་ཕྱི་ལ་ཐེགས། ཕྱི་ལོ་དབུས་གཙང་དུ་ཕེབས། སྟག་ལུང་ངག་དབང་གྲགས་པ་དང་མཇལ། དོ་ཧ་སྐོར་གསུམ་སོགས་ཞུས། མཚུར་ཕུར་ཕེབས། སངས་བསམ་པ་དང་མཇལ། བླ་མའི་རྣལ་འབྱོར་སོགས་ཞུས། སྐྱབས་ཆེ་འཇམ་དཔལ་རྒྱ་མཚོ་མཇལ། རབ་ཏུ་བྱུང་བར་མཛད། རྗེ་ཆོས་གྲགས་རྒྱ་མཚོའི་དྲུང་ནས་ཀརྨ་པཀྵི་དང༌། དོན་ལྡན་ཞབས་དང་རྗེ་ཉིད་ཀྱི་བཀའ་འབུམ་རྣམས་ཀྱི་ལུང་སྩལ། གཞན་ཡང་དྭགས་པོ་བཀའ་འབུམ། བཀའ་བརྒྱུད་གསེར་ཕྲེང་རྣམས་ཀྱི་ལུང༌། བེར་ནག་ཅན་དང་རང་བྱུང་མའི་དབང༌། གཏུམ་མོའི་མེ་དབང་རྣམས་གསན། དེ་ནས་ཁམས་སུ་ཕེབས། ཁུ་བོ་བླ་མ་བློ་གྲོས་ལས་ཕྱག་ཆེན་ལྷན་ཅིག་སྐྱེས་སྦྱོར་གྱི་ཁྲིད། གཅོད་སྟན་ཐོག་གཅིག་མ། མི་ལའི་མགུར་འབུམ། འབྲུག་ལུགས་ཀྱི་བཀའ་འབུམ་ཕལ་ཆེར་གྱི་ལུང༌། གཅོད་ཁྲིད་སྐོར་བྲུལ་ཚོ་དྲུག་སོགས་དང༌། རས་ཆུང་སྙན་བརྒྱུད། དེ་ནས་གླིང་དཔོན་གྱིས་སྐྱབས་ཆེ་རྟོགས་ལྡན་སྤྱན་འདྲེན་གྱི་བོད་མིར་ཀརྨར་ཕེབས། བླ་མ་ཡེ་ཤེས་རྡོ་རྗེ་ལ་བཀའ་འགྱུར་ལུང་ཞུས། ནག་རྒྱལ་ཕག་གསུམ་སོགས་ཀྱི་དབང་རྣམས་ཀྱང་གསན། ཕྱི་ལོ་སྐྱབས་ཆེ་རྟོགས་ལྡན་ཕེབས་བྱུང་བ་མཇལ་བས་གཅོད་སྐོར་རྣམས་ཞུས། གཞན་ཡང་རྡོར་ཕྲེང༌། སྒྲུབ་ཐབས་བརྒྱ་རྒྱམ་སོགས་དང་བཀའ་བརྒྱུད་གོང་མའི་བཀའ་འབུམ་སོགས་ཀྱི་ལུང་རྣམས་གསན། དེ་ནས་འཇམ་དཔལ་རྒྱ་མཚོའི་ཞབས་ཕྱི་མཛད་དེ། ཙནྡན་དགོན། རེ་རྒྱབ། ཁྲ་བོ་དགོན་རྣམས་སུ་ཕེབས། སྐྱབས་ཆེ་རྟོགས་ལྡན་དྲུང་དུ་བསྙེན་པར་རྫོགས། དེ་ནས་ཆོས་རྗེ་ཏྲེ་ཆེནདང་ལྷན་ཅིག་ཙཱ་རིར་ཕེབས། གཡུ་མཚོར་ཀརྨ་པ་ཆོས་གྲགས་རྒྱ་མཚོ་དང༌། སྤྱན་རས་གཟིགས། མགོན་པོ་ཕྱག་བཞི་དྲུག །རང་བྱུང་རྒྱལ་མོ་རྣམས་ཞལ་གཟིགས། དེ་ནས་སྣ་ཕུར་སྐྱབས་ཆེ་རྟོགས་ལྡན་དང་མཇལ། གཅོད་ཀྱི་རྣམ་བཤད་ཆེན་མོ་དང༌།

སྐྱོབ་པ་དང༌། ཁྲོ་ལོའི་བཀའ་འབུམ་སོགས་དབང་ཁྲིད་ལུང་སོགས་མང་པོ་ཞུས། ཆོས་གྲགས་རྒྱ་མཚོ་གཤེགས་པའི་དགོངས་རྫོགས་སུ་བཀའ་འགྱུར་ཞིག་བཞེངས་ནས་ཞྭ་དམར་སྤྱན་སྔར་ཕུལ། ཇོ་བོ་ལ་གསེར་གདུགས་ཕུལ། ལྷ་ཕུ་གསེར་འབུམ་དུ་བཞུགས་དུས་གཉན་ཐང་ལྷ་འཁོར་བཅས་ཀྱི་མཇལ། ཐུགས་རྗེ་ཆེན་པོའི་བསྒོམ་ལུང་གནང༌། མཚུར་ཕུའི་བླ་མ་སྨོན་ལམ་པའི་དྲུང་ནས། བདེ་མཆོག་མཁའ་འགྲོ་རྒྱ་མཚོ། ལཱུ་ནག་བྲིལ་གསུམ། གཤེད་སྐོར་དམར་ནག་འཇིགས་གསུམ། འདུས་པ་འཕགས་ཞབས་སོགས་གསར་རྙིང་གི་དབང་ལུང་མང་པོ་གསན། བླ་མ་གྲགས་པ་རྒྱལ་མཚན་ལ་རྙིང་མའི་སྐོར་མང་པོ་དང༌། རྗེ་བདུན་པ་ནས་བརྒྱུད་པའི། རྡོར་ཕྲེང༌། མི་ཏྲེ། སྒྲུབ་ཐབས་བརྒྱ་རྒྱམ་སོགས་དང༌། ཟུར་མང་སྙན་བརྒྱུད་སྐོར་དང༌། སྙེ་བོ། བཀྲ་ཤིས་དོན་གྲུབ་པ་ལས། རྟ་མགྲིན་ལྕགས་རལ་གྱི་རྗེས་གནང་སོགས་ཞུས། དེ་ནས་སྐྱབས་ཆེ་རྟོགས་ལྡན་སྐུ་གཤེགས། ཆོས་རྗེ་བསོད་ནམས་རྒྱལ་མཚན་ལས། ཤང་ཆོས་སོགས་ཞུས། ཀརྨ་ཕྲིན་ལས་པའི་དྲུང་ནས། ཕག་མོ་ལྷ་ལྔའི་དབང་དང་ལྷ་ཁྲིད། དོན་ལྡན་ཞབས་ཀྱི་བཀའ་འབུམ། ངམ་རྫོང་སྙན་རྒྱུད། མི་ཏྲ་ཁྲིད་དྲུག་སོགས་གསན། བསམ་གཏན་གླིང་པའི་དྲུང་ནས། ཐུགས་རྗེ་ཆེན་པོའི་སྨར་ཁྲིད་སོགས་ཞུས། བླ་མ་རིན་ཆེན་རྒྱལ་མཚན་པའི་དྲུང་དུ། རྙིང་མ་རྒྱུད་འབུམ་སོགས་དང༌། སྨྱུག་ལ་པཎ་ཆེན་ནས། བཀའ་གདམས་གླེགས་བམ་སོགས་དང༌། ཞྭ་དམར་སྤྱན་སྔ་རིན་པོ་ཆེ་ལས། གྲགས་སེང་བཀའ་འབུམ་དང་མཁའ་སྤྱོད་པའི་བཀའ་འབུམ། ཆོས་དཔལ་ཡེ་ཤེས་ཀྱི་བཀའ་འབུམ་ལས་པུ་སྟི་རེ་རེའི་ལུང༌། རྗེ་རང་གི་ཁྲིད་སྐོར་དང༌། ཆོས་དྲུག་ལུང་སྦྱོར་སོགས་ཀྱི་ལུང་དང༌། གནས་ནང་པ་ནམ་མཁའ་འོད་ཟེར་ལས་དུས་འཁོར་གྱི་དབང་སོགས་དང༌། དོན་གྲུབ་རྒྱལ་མཚན་པའི་དྲུང་ནས་གུར་དྲག་འོ་བྲན་ལུགས། ཆོས་རྗེ་རྣམ་རྒྱལ་གྲགས་པའི་དྲུང་ནས། མགོན་པོ་ཕྱག་བཞི་པའི་སྐོར། བྱང་སེམས་ཐར་པ་རྒྱལ་མཚན་པའི་དྲུང་ནས། ཐར་རྒྱན་གྱི་ལུང་དང༌།

འབྲི་ཁུང་རིན་པོ་ཆེའི་དྲུང་ནས་དགོངས་གཅིག་སོགས་ཞུས་སོ།། དེ་ནས་རི་ཁྲོད་ཁོ་ནར་བཅུད་ལེན་གྱིས་འཚོ་བར་བཞུགས། ར་སྒྲེང་དུ་ཇོ་བོ་རྗེ་ར་སྒྲེང་གི་རྒྱབ་རི་དང་མཉམ་པ་དང་མཚུར་ཕུའི་རྒྱབ་རི་ཐམས་ཅད་མི་གཡོ་བ་དཀར་པོ་དང༌། སྔོན་པོ་མང་པོས་གང་བ་ཞལ་གཟིགས། རྩིག་པ་སོགས་ལ་ཟང་ཐལ་དུ་མཛད། མཆོག་གོང་དུ་དཔལ་ལྷ་མོ་དང༌། བེར་ནག་ཅན་ཕྱོགས་བཅུ་མགོན་པོས་བསྐོར་བ་དང༌། ཕྱག་དྲུག་པ། སྟག་ཞོན་སོགས་ཞལ་གཟིགས། ཀྵེ་ཏྲ་པཱ་ལ། ཛི་ན་མི་ཏྲ། ཊཱཀྐི་རཱ་ཛ་སོགས་དང༌། ཕྱག་དྲུག་པ། ཕྱག་བཞི་པ། གྲི་གུག ཞིང་སྐྱོང༌། ཏྲཀྵད། མགོན་པོ་གུར་ཞལ་རྣམས་ཞལ་གཟིགས། མོན་མཚོ་སྣར་ཕེབས། མོན་ཡུལ་གསུམ་དུ་དུང་ཁྲ་རྒྱལ་པོས་གདན་དྲངས། དེ་ནས་རིམ་བར་མཆོད་རྟེན་རྣམ་དག་དང་ཤིང་གི་རི་མཇལ། རྒྱ་གར་དུ་ཟླ་བ་ལྔ་བཞུགས། དེ་ཕྱོགས་ཀྱི་སྐྱེ་འགྲོ་ཐམས་ཅད་ཤིན་ཏུ་དད་པར་གྱུར། འབོ་ལ་ཟེར་བར་དབང་མཛད་དུས་སྦྲང་བུ་རྣམས་སྲུང་འཁོར་གྱིས་བསྲུང་བར་མཛད་པས་ཐམས་ཅད་ཤིན་ཏུ་དད་པར་གྱུར། བྱེ་ལར་གནས་བརྟན་བཅུ་དྲུག་དང༌། མགོན་པོ་བྲག་གདོང་དུ་སློབ་དཔོན་པདྨ་ཞལ་གཟིགས། ཀོང་པོར་ཀརྨ་པ་མི་བསྐྱོད་རྡོ་རྗེ་མཇལ། འབུལ་ཆེན་བསྟབས། ཆོས་མང་དུ་ཞུས། མཚུར་ཕུ་དང༌། རིན་སྤུངས། འབྲི་ཁུང༌། སྙེ་མོ་རྣམས་སུ་ཆོས་མང་པོ་གསུངས། བྲག་དཀར་སེམས་དཔའ་ཆེན་པོར་རྒྱལ་བ་རྒྱ་མཚོ་སོགས་ཀྱི་དབང་མཛད། རིན་སྤུངས་པ་ཟིལ་གནོན་རྡོ་རྗེ་དགེ་ཚུལ་མཛད། ཟིལ་གནོན་ཆོས་དབྱིངས་དཔལ་གྱི་རྒྱ་མཚོར་བཏགས། འཇག་དུ་ཕེབས། ཡིན་ཐང་མཇལ་བས་འཇའ་འོད་སོགས་རྟགས་ངོ་མཚར་བ་མང་པོ་བྱུང༌། གཙང་ཆུ་མིག་ཏུ། རྗེ་བཙུན་བྱམས་པ་དང༌། ཇོ་བོ་རྗེ་ཤཱཀྱ་ཤྲཱི་རྣམས་ཞལ་གཟིགས། སླར་རྗེ་བརྒྱད་པ་མཇལ། འབུལ་ཆེན་བསྟབས། མཚུར་ཕུར་རས་ཆོས་བཏང༌། རྗེ་གྲོལ་མཆོག་ལ་གྲུབ་བརྒྱའི་བྱིན་རླབས་དང་ཕག་མོ་ལྷ་ཁྲིད་མཛད། ཡང་ཟུར་སོགས་ལ་སྐུ་གསུམ་ངོ་སྤྲོད་ཀྱི་ཁྲིད་གནང༌། ལ་སྟོད་ལྷོར་ཕེབས་དུས་ཐབ་ཞིག་འདྲིལ་པ་རྗེ་ཡི་ཐད་ནས་གྱེན་དུ་འདྲིལ།

དེ་ནས་འདར། རིན་སྤུངས་སོགས་སུ་ཕེབས་ཆོས་ཀྱི་འཁོར་ལོ་བསྐོར། གསུང་བརྩམས་ཀྱང་མང་དུ་བཞུགས། མེ་ལུག་ཧོར་ཟླ་བཅུ་པར་ཆོས་དབྱིངས་ཕོ་བྲང་དུ་མྱ་ངན་ལས་འདས་སོ། །སློབ་མ་ཡང༌། མི་ཉག་རྟོགས་ལྡན་དཔལ་ལྡན་སེང་གེ མི་ཉག་རས་ཆེན་སོགས་རི་ཐུབ་པ་མང་པོ་དང༌། གཞན་ཡང་སློབ་མ་མང་དུ་བྱུང༌། ༈¿¿བྱམས་ཆེན་ཆོས་རྗེ་སྣ་ཚོགས་རང་གྲོལ་ནི། རིན་སྤུངས་པའི་ཞལ་ངོའི་སྐུ་སྐྱེ་གསལ་བར་བྱུང༌། རྗེ་བདུན་པ་ཉིད་རྩ་བའི་བླ་མར་བསྙེན། གསང་སྔགས་ཀྱི་གདམ་པ་མཐར་ཐུག་པ་གནང་བའི་བུ་ཆེན་དུ་གྲགས། བྱམས་ཆེན་ཆོས་སྡེའི་གདན་ས་མཛད། སྤང་རྟོགས་ཕུལ་དུ་བྱུང༌། ལྷ་སའི་གསེར་ཐོག་བརྗེ་བར་དགོངས་ཀྱང་བདེ་བཟར་གྱིས་མ་གྲུབ། དེའི་རྒྱུ་རྣམས་ལས་གསེར་དངུལ་གྱི་རྒྱལ་བའི་བཀའ་འགྱུར་རོ་ཅོག་བཞེངས། རྒྱུད་འབུམ་རྗེ་བརྒྱད་པའི་དྲུང་དུ་ཕུལ། གཞན་རྣམས་གཙང་གི་དགོན་ཆེན་སོགས་རྣམས་ལ་གནང༌། ཕྱིས་སྐུ་ཁམས་ཅུང་ཟད་བསྙུན་པའི་ཉིན་གཅིག ཤར་ཕ་གི་ནས་སྤྲིན་དཀར་པོ་གཅིག་ཚུར་བྱུང་ངམ་ལྟོས་གསུངས། སྔ་དྲོ་ཙམ་ན་སྤྲིན་དཀར་པོ་མཐའ་འཇའ་ཚོན་གྱིས་བསྐོར་བ་ཞིག་རིའི་རྩེ་ནས་ཚུར་ཇེ་མགྱོགས་བྱུང༌། གཟིམ་ཁང་གི་སྟེང་ཙམ་དུ་སླེབ་བྱུང་ཞུས་པས་ངའི་སྟན་མཐོང་ཀའི་ཐད་དེར་ཐེག་གསུང་སྟེ་སྤྲིན་དེ་ལ་གཟིགས་ཅིང་ཕྱག་ཐལ་མོ་སྦྱར་སྟེ་རྗེ་ཐམས་ཅད་མཁྱེན་པ་ཁོ་བོ་བསུ་བར་ཕེབས་བྱུང༌། ང་ནི་ཕྱགས་ཕྱི་བྱས་སྟེ་དག་པ་མཁའ་སྤྱོད་དུ་འགྲོ་གསུང་སྟེ་དེ་ཉིད་དུ་སྐུ་མདངས་ཡལ་གྱིས་སོང༌། ཀརྨ་གྲྭ་ཚང་གི་གྲྭ་བསྒྲེས་རབ་འབྱམས་པ་བསོད་ནམས་རབ་འབྱོར་རྗེ་འདི་ལས་གདམས་པ་ཞུས་ཏེ་ཉམས་རྟོགས་བཟང་བར་སྐྱེས། འུ་ཡུག་གི་རི་ཁྲོད་ཅིག་ན་སྒྲུབ་པ་ལ་ཡོད་པས་གསལ་སྣང་ལ་སྐུ་འདས་པར་ཤེས་ཏེ་མཚམས་ཐོན་ནས་གག་ཚངས་སུ་ཕྱིན་པ་ན་སྐུ་གདུང་བཞུ་བ་དང་ཐུག་སྟེ་མོས་གུས་ཀྱི་གསོལ་འདེབས་དྲག་པོ་བྱས་པས་ཐུགས་ཚེག་སྒྲ་དང་བཅས་ཏེ་བསྲེག་རྫས་འབུལ་བའི་སྒོ་ཆུང་ལས་འཕར་སྟེ་ཁོང་གི་པང་དུ་བྱུང་བ་ལ་རྟེན་རིང་བསྲེལ་ངོ་མཚར་ཅན་བྱུང་ཞེས་ཁོང་ཉིད་ལས་དངོས་སུ་གསུང་པའི་ལོ་རྒྱུས་སོགས་ངེས་ཤེས་ཆེར་སྐྱེ་བར་ཡོད་དོ།།

༈¿¿བྱ་འཇམ་དབྱངས་བཀྲ་ཤིས་རྣམ་རྒྱལ་ནི། གཙོ་བོར་རྗེ་བདུན་པའི་དངོས་སློབ་ཡིན་ལ། སྤྱིར་རྗེ་བཙུན་སྐྱ་སེ། དུས་ཞབས་པ། རྗེ་ཕྲིན་ལས་པ་རྣམས་བསྟེན་ཞིང་ཆེས་མཁས་པར་གྱུར། ནོར་དཔྱད་རྒྱ་མཚོ་སོགས་འཇིག་རྟེན་ལུགས་ཀྱི་བསྟན་བཅོས་དང༌། ནང་དོན་གྱི་འགྲེལ་པ་པོད་ཆེན་བཞི་ལ་སོགས་པ་བསྟན་བཅོས་མང་དུ་མཛད། ཆོས་འཁོར་ལྷུན་པོ་བསྐལ་དུས་ཀྱིས་ཉམས་ཀྱང་སླར་པདྨ་བཀོད་པའི་དགེ་འདུན་གྱི་སྡེ་བཙུགས་ལུགས་གཉིས་ཀྱི་སྒོ་ནས་བསྟན་པའི་བྱ་བ་མཛད་དོ།། ༈¿¿རྗེ་བཙུན་སྐྱ་སེ་རྟོགས་ལྡན་ནི། འཁྲུངས་ཡུལ་བྱང་སྟག་ལུང་བའི་སྐོར་གྱི་སྐྱ་སེ་རུ་བ་ཡིན། སྔར་ཁྱིམ་དུ་བཞུགས་དུས་སྐྱ་སེ་ཨ་མགོན་ཞེས་མིང་ཐོས་པ་ཙམ་གྱིས་རི་དྭགས་དང་བྱང་འབྲོག་པ་མགྲོན་པོ་སོགས་འདར་ནུས་པའི་དཔའ་རྔམ་གྱིས་ཨར་ཇག་གི་དཔོན་མཛད། ཕྱིས་དགུང་ལོ་དྲུག་ཅུར་ལོངས་པ་ན་མགྲོན་ཚན་ཞིག་བཅོམ་བརླག་ཏུ་བརྩམས་པར། དེ་དག་གིས་བརྒོལ་བ་ལ་རལ་གྲིས་བསྣུན་པ་རྒོད་མ་སྦྲུམ་མ་ཞིག་ལ་ཕོག་སྟེ་ལྟོ་བ་རལ་ནས་རྟེའུ་ལྷུང་བ་ལ་མ་དེས་ལྕེས་ལྡག་པར་གཟིགས་པས་སྐྱོ་བ་ཆེར་སྐྱེས་ཏེ་ཀུན་མཁྱེན་འཇམ་དཔལ་བཟང་པོའི་དྲུང་དུ་རབ་བྱུང་དང་བསྙེན་རྫོགས་མཛད། དེ་ཕྱིན་གྲོ་དཀར་གདན་གཅིག་ཐེམ་སྤངས་ན་བཟའ་ཆོས་གོས་གསུམ་གྱི་སྦྱང་ཡོན་མཛད་ཅིང་ཐུགས་དམ་གྱི་མཐིལ་གཅོད་ཡུལ་ལ་མཛད་དེ་གཉན་ཁྲོད་ཁོ་ན་འགྲིམས་པས་སྣང་སྲིད་ཀྱི་ལྷ་འདྲེས་ཕྲིན་ལས་ཐམས་ཅད་སྒྲུབ། རྗེ་ཆོས་གྲགས་རྒྱ་མཚོ་ལས་ཕྱག་ཆེན་ཆོས་དྲུག་གི་ཐུགས་དམ་བརྙེས། ས་སྐྱོང་དོན་རྡོར་བ་སོགས་དབུས་གཙང་གི་ཆེ་དགུ་ཐམས་ཅད་ཀྱིས་བླ་མར་བཀུར། རྟོགས་ལྡན་འགལ་ལྟག་པ་ཞེས་རྣམ་དཔྱོད་ཆེ་བ་དེས་ཚིགས་བཅད་ཀྱིས་སྐུར་པ་མང་དུ་བཏབ་ཀྱང་ཕྱིས་ཞལ་མཇལ་བ་ན། མི་ལ་རས་པ་སེར་པོ་ཙམ་ཆེས་དད་ཅིང་སྔ་མ་ལ་བཤགས་པ་དང་བསྟོད་པ་ཡང་དག་པ་ཕུལ། སྐུ་ཚེ་བྱ་བྲལ་གྱི་བརྟུལ་ཞུགས་ལ་བསྐྱལ། རྗེ་གོང་མའི་ཕྲིན་ལས་ཀྱི་འཕྲོ་ཀོང་པོའྀ་ཆོས་རྒྱ་དཀར་པོ་ཐམས་ཅད་དཔྱིས་ཕྱིན་པར་ཕན་བདེར་བཀོད་སྒྲུབ་བརྒྱུད་བསྟན་པའི་རྩ་ལག་གཅིག་ཏུ་གྱུར་ཏེ་སྐུ་ཚེ་མཐར་ཕྱིན་པ་དགུང་ལོ་བརྒྱར་ཉེ་བར་བཞུགས་ཏེ་ཕྱིས་བྲག་གསུམ་ཞོ་ཁར་མྱ་ངན་ལས་འདས་ནས་གདུང་འབུམ་ཡང་དེར་བཞུགས་སོ།།

དེ་ལ་སྤྱིར་སློབ་མའི་ཚོགས་ཤིན་ཏུ་མང་བའི་སྔར་སློབ་ཀྲེ་ཆེ་ཆུང་གཉིས་ནི་ཐུགས་དམ་སྤང་རྟོགས་ཆེར་འཁྲུངས་པ་བྱོན་ཡང་སྔ་མོ་ནས་གཤེགས་པ་ལས་དངོས་ཀྱི་འགྲོ་དོན་མ་བསྟན། ཕྱིས་སློབ་ལས་ཀྲེ་ཆེན་མཆིམས་ཕུའི་སྒྲུབ་སྡེའི་བླ་མ་ཡང་སློབ་རྗེ་བཙུན་དམ་པ་གློ་བོ་ཆོས་རྗེ་ཀུན་དགའ་གྲོལ་མཆོག་སོགས་ཏེ་འདིས་ཀྱང་བྱང་སྟག་ལུང་གི་ཆོས་རྗེ་སྐུ་མཆེད་དང་གཞན་ཡང་དབུས་གཙང་གི་བླ་མ་ཆོས་སྡེ་ཆེ་དགུའི་གདན་ས་མཛད་པ་སོགས་དང༌། ཀྲེ་ཆེ་ཆུང་གཉིས་ཀ་མཚུར་ཕུར་ཀྲེ་བོའི་ལས་ཚན་ལ་བཞུགས་པས་དེ་ལྟར་གྲགས་སོ།། ༈¿¿ཁམས་སུ་འཁྲུངས་པའི་བླ་མ་རུ་པ་བསམ་གཏན་རྒྱ་མཚོ་ནི། སྨན་གྱི་བཅུད་ལེན་ཅུང་ཟད་མ་གཏོགས་མི་ཟས་རགས་པ་མི་གསོལ། །སྒྲུབ་པ་གཙོར་མཛད། སྒམ་པོ་སྤྱན་སྔ་ཁུ་དབོན་རྣམས་ཀྱི་བླ་མ་མཛད། གཡེ་དྭགས་སོགས་ཀྱི་ཕྲིན་ལས་སྐྱོང༌། དེའི་སློབ་གཙོའི་གྲས་ལས་བྱར་པོ་རྟོགས་ལྡན་ཏེ། གཅོད་ཀྱི་ཐུགས་དམ་མཐར་ཕྱིན་རྟོགས་པ་ཤིན་ཏུ་མཐོ། 

མངོན་ཤེས་ཐོགས་མེད་མངའ། སྣེའུ་གདོང་རྩེ་དང་གདན་ས་ཐེལ་སོགས་ཞལ་ངོ་ཆེ་དགུས་བླ་མར་བཀུར། དེའི་སློབ་མ་ཕྲིན་ལས་ནུས་པ་བླ་མ་སྨོན་ལམ་རྒྱ་མཚོ་སོགས་བྱུང་ངོ༌། །གཞན་ཡང་ནགས་ཕུ་ཆོས་འཕེལ་སྐུ་མཆེད་ལ་སོགས་རྗེ་བཙུན་སྐྱ་སེའི་དངོས་སློབ་ཡང་སློབ་ཆེས་མང་ངོ༌།། ༈¿¿གྲུབ་ཆེན་ཆུ་འཕུར་བ་ནི། སྔོན་རྗེ་ཕག་མོ་གྲུ་པའི་སློབ་མ་གྲུབ་ཐོབ་ཉག་རས་སེ་བོ་ཞེས་གྲགས་པ་གྲུབ་ཆེན་པཀྵིའི་ཕྲིན་ལས་ཀྱི་བཀོད་པར་ཞལ་གྱིས་བཞེས་པ་དེ་རྫུ་འཕྲུལ་གྱིས་གསང་ཕུ་བ་བཏུལ་ནས་རྒྱ་གར་དུ་མུ་སྟེགས་འདུལ་དུ་འབྱོན་པར་དགོངས་པར་རྟེན་འབྲེལ་མ་འགྲིག་ནས་སླར་མདོ་ཁམས་སུ་བྱོན། དྲེལ་དཀར་མོ་ཞིག་ཡོད་པ་ཤི་བ་སྤོམ་རའི་བར་ཆད་དུ་མཁྱེན་ནས་གངས་གཟིགས་པའི་ཕུག་པར་བཞུགས། གངས་ཀྱི་ཚལ་པ་གཅིག་བླངས་པ་ལ་གངས་རི་དེའི་གཟུགས་འཆོས། ཆང་ཟོམ་ཅིག་ཡོད་པ་ནས་གསོལ། ཆབ་བྱུང་ངོ་ཅོག་གངས་དེ་ལ་བསིལ་བས་དེ་ཇི་ལྟར་ཞུ་བ་བཞིན་སྤོམ་རའི་གངས་ནག་ཟང་གིས་ཞུ་ནས་དེའི་ཤུལ་དེང་སང་ཡང་ཡོད་ཟེར། དེར་སྤོམ་རས་བཟོད་གསོལ་བྱས་སྲོག་སྙིང་ཕུལ་ཏེ་བཤགས་པར་དྲེལ་བརྒྱ་དང་བརྒྱད་འབུལ་བ་བྱས་པ་ན་ད་རེས་ང་ལ་མི་དགོས། མ་འོངས་པར་དགོས་དུས་སུ་ཕུལ་ཞིག་གསུངས་ཏེ་གདམས་ངག་དུ་མ་དང་མ་འོངས་ལུང་བསྟན་མང་པོ་མཛད་དེ་དེ་ཉིད་དུ་གཏེར་དུ་སྦས། ཕྱིས་གྲུབ་ཆེན་པར་འཁྲུངས་པས་སྔོན་གནས་གསལ་བར་དྲན་ཏེ་གཏེར་ཕྱུང༌། རྨ་སྤོམ་རའི་སྐོར་དུ་བྱོན་པས་དྲེའུ་དཀར་མོ་གཅིག་གིས་སྣ་དྲངས་ཏེ་དྲེའུ་འབུལ་བ་ཁོ་ན་བརྒྱ་དང་བདུན་དུ་ལོངས། དེ་ནས་དྲིལ་དཀར་མོ་གཅིག་བྱུང་བས་ང་འདིས་དོན་འགྲུབ་གསུང་ནས་འབྱོན་འཕྲོ་བཅད། འདི་ཀམ་པོ་རྡོ་རྗེ་དཔལ་བརྩེགས་དང་དེའི་རི་ཡིན་ཞེས་ཀྱང་ཐོས། སྤྱིར་ཐུགས་དམ་རང་བྱུང་དུ་ཤར་ཡང་རྩ་བའི་བླ་མ་རྗེ་བདུན་པར་འཛིན། ཁམས་སུ་ཆུ་ཆེན་གཅིག་ལ་བརྒལ་དུས་འཕུར་བ་ཡུལ་མིས་མཐོང་སྟེ་ཆུ་འཕུར་བར་གྲགས་པ་ཡིན་ནོ།།

༈¿¿གཞག་བླ་མ་ཀུན་དགའ་དཔལ་བ་ནི། རྗེ་བདུན་པ་ལས་ཆོས་དང་གདམས་ངག་ཐམས་ཅད་གསན་ཏེ་མཁས་གྲུབ་ཆེན་པོར་གྱུར། རབ་སྒང་གི་མཁས་པ་མི་ལྔའི་ནང་ནས་བྱམས་སར་བ་ཆེན་པོའི་སྔོན་གནས་གསལ་བར་དྲན། རབ་སྒང་སྡེ་འཁྲུག་ཆེན་པོར་གྱུར་ནས། ཆོས་འཁོར་ཡུན་རིང་དུ་ཆག སྡེ་རྣམས་ཀྱང་ཉམ་ཉེས་ཀྱི་དུས་རྗེ་འདིས་འཁྲུག་རྩོད་ཐམས་ཅད་བསྡུམས། དགེ་འདུན་གྱི་བཅའ་བ་ཐམས་ཅད་གསར་དུ་མཛད། ཆོས་འཁོར་གྱི་སྔ་སྲོལ་གསོས་ཏེ་རབ་སྒང་དུ་སངས་རྒྱས་ཀྱི་བསྟན་པ་གཞི་བཞེངས་མཛད། ཁྱད་པར་བྱམས་སར་ལ་བསྟན་པའི་མཛད་རླབས་ཆེ། རབ་སྒང་གི་དགེ་འདུན་པ་ཀུན་དམ་ཆོས་ཀྱིས་བཏུལ། སྤྱིར་མདོ་སྨད་ཀྱི་སྐྱེ་བོ་ཐམས་ཅད་ཆོས་ལ་བཀོད་ཅིང༌། ཤིན་ཏུ་ཧུའི་རྒྱལ་པོ་དང༌། དར་མདོའི་ཆེན་པོ་སོགས་རྒྱའི་བློན་ཆེན་མང་པོ་དང་རྒྱལ་བུ་དུ་མས་ཡོན་གནས་དམ་པར་བསྙེན། རྗེ་མི་བསྐྱོད་ཞབས་ཀྱིས་ཀྱང༌། སྔོན་ཚེ་གཙང་མའི་ཟས་ཀྱི་རིམ་གྲོ་པ། པཎ་ཆེན་དབང་ཕྱུག་རྒྱ་མཚོ་དེ་ཡང་ཁྱོད། ཅེས་སོགས་སྔོན་གནས་དུ་མ་ལུང་གིས་བསྟན། ཕྲིན་ལས་ཤིན་ཏུ་ཆེ་སྐུ་ཚེ་མཐར་ཕྱིན་པར་བསྟན་འགྲོའི་དོན་མཛད་ཅིང༌། དབོན་པོ་སྐུ་མཆེད་སོགས་ཀྱིས་ཕྲིན་ལས་ཀྱི་རྒྱུན་སྐྱོང་ངོ༌།། ༈¿¿ཟུར་མང་བྱ་བཏང་བློ་གྲོས་རྒྱ་མཚོ་ནི། རྨ་སེའི་དབོན་རིགས་ཡིན། དབུས་སུ་ཕེབས། ཆོས་གྲགས་རྒྱ་མཚོ་མཇལ། ཀྭན་ཏིང་གུ་ཤྲིའི་ལས་ཀ་ཤེལ་ཐམ་གནང༌། ཞྭ་དམར་བཞི་པ་དར་རྒྱལ་ཚབ་བཀྲ་ཤིས་རྣམ་རྒྱལ་ལས་དབང་ཆོས་མང་དུ་གསན། ཁམས་སུ་ཕེབས་བདེ་ཆེན་རྩེའི་སྒྲུབ་སྡེ་དང་འདུ་ཁང་ཆེན་མོ་བཞེངས། རང་གླིང་གི་ཆོས་བདག་དུ་ལུང་བསྟན་དགོངས་འདུས་པ་ལས་རང་གླིང་གི་ཆོས་སྐོར་རྣམས་གསན། རྗེ་བདུན་པ་སྐུ་གཤེགས་ནས་སྒར་དཔོན་མཛད། དགུང་ལོ་སོ་གཅིག་པར་ཀུན་སྤང་མཛད། ཐུབ་པ་དང༌། མཆིམས་ཕུར་ཨོ་རྒྱན་ཞལ་གཟིགས། བདེ་ཆེན་རྩེར་བུམ་སྒྲུབ་དང་ཡོལ་མིགས་དུ་སྒྲུབ་སྡེ་བཙུགས། སྒོམ་སྡེ་རི་ཁག་གི་བླ་མ་རྣམས་ལ་ཆོས་མང་དུ་བསྟན།

དགུང་ལོ་དྲུག་ཅུ་པར་སྐུ་གཤེགས་སོ།། ༈¿¿རྒྱ་སྟོན་བྱ་བྲལ་ནམ་མཁའ་རྒྱལ་མཚན་ནི། རྒྱ་སྟོན་ཆོས་རྗེའི་སྐུ་སྐྱེར་རྗེ་བརྒྱད་པས་ཞལ་གྱིས་བཞེས། རྒྱ་སྟོན་པའི་གདན་སར་སྒྲུབ་པ་སྙིང་པོར་དྲིལ་ཏེ་སྒྲུབ་བསྟན་རྒྱ་ཆེར་སྤེལ། རྗེ་མི་བསྐྱོད་ཞབས་ཀྱི་ཐོག་མར་ཞབས་འདེགས་པའི་གཙོ་བོ་མཛད་དེ་ཞབས་བཀུར་ཕུལ་དུ་བྱུང་ངོ༌།། ༈¿¿གསི་དཀར་ཀུན་སྤང་པ་ནི། གདན་ས་འོག་མའི་སྐོར་དུ་དབང་ཁྲིད་ཀྱི་འགྲོ་དོན་ཆེའོ།། ༈¿¿བླ་མ་གྲགས་རྒྱལ་བ་ནི། རོང་པོའི་སར་འཁྲུངས། བཀྲ་ཤིས་ལྗོངས་ཀྱི་རྡོར་འཛིན་མཛད། སྒར་ཆེན་བདེ་མཆོག་གི་དཀྱིལ་འཁོར་དུ་རྒྱུན་མར་གཟིགས། གཞན་ཡི་དམ་གྱི་ཞལ་གཟིགས་པ་ལ་རྗེ་བདུན་པའི་སློབ་ཚོགས་ལ་ཆོས་རྗེ་ངོ་ཁྲོ་དང་འདི་གཉིས་མང་ཞེས་དྲུང་བདུན་པ་ཉིད་གསུང་སྐད། སྔགས་ཀྱི་ནུས་པ་དཔག་མེད་ཐོབ། སོག་སྟེང་དང་ཚིལ་དགོན་པ་བཏབ་སྟེ་ཕྲིན་ལས་ཆེའོ།། ༈¿¿པཎྜི་ཏ་ཆེན་པོ་ཤཱཀྱ་མཆོག་ལྡན་ནི། སྤྱིར་ཀོང་སྟོན་ཞིག་གི་སྲས་སུ་སྐྱི་ཤོད་དུ་འཁྲུངས། གསང་ཕུར་གསན་སྦྱངས་མཛད་དེ་དགུང་ལོ་བཅུ་གསུམ་བཅུ་བཞི་ནས་བསྟན་པ་ཡོངས་རྫོགས་ཀྱི་དགེ་བའི་བཤེས་གཉེན་ཆེན་པོར་གྱུར་ཏེ། དུས་དེར་གསང་ནེའུ་ཐོག་དང་གངས་ལྗོངས་ཀྱི་མཁས་དབང་གཟུར་གནས་རྣམས་མཁས་པའི་ཁྱུ་མཆོག་ཏུ་གླེང་ཞིང་བསྟན་བཅོས་བརྩམས་པའི་འབྲས་བཟང་དངོས་རྟགས་ལས་ཀྱང་ཤེས་མོད། གཡས་རུ་གསེར་མདོག་ཅན་གྱི་ཆོས་གྲྭ་ཆེན་པོ་བཏབ་སྟེ་ཕྲིན་ལས་མཐའ་ཡས། ཕྱིས་རྗེ་བདུན་པ་དང་མཇལ་ཏེ་གདམས་ངག་གསན། ཐུགས་དམ་གྱི་རྩལ་ཡོངས་སུ་རྫོགས་ཏེ་རྗེ་འདི་རྩ་བའི་བླ་མར་འཛིན་ལ། སྒྲུབ་བརྒྱུད་ངེས་དོན་སྙིང་པོ་པ་འདི་ནི་གང་དེར་ངེས་དོན་ཕྱག་རྒྱ་ཆེན་པོའི་རྟོགས་པ་སྐྱེས་པ་དེ་ཁོ་ན་རྩ་བའི་སློབ་མར་འཇོག་སྟེ་རྟོགས་པ་དོན་བརྒྱུད་དུ་གསུངས་པའི་ཕྱིར་རོ།། གསུང་བཤད་གནང་བ་ཀུན་ཀྱང་རྗེ་བདུན་པའི་བཞེད་པ་ལྟར་ཐེག་ཆེན་ཤིང་རྟ་གཉིས་ཀའི་མཐར་ཐུག་ལྟ་བའི་འཇོག་མཚམས་གཞན་སྟོང་ཁོ་ནར་མཛད་ཅིང་ཚད་མའི་སྐོར་ཡང་རྗེ་བདུན་པའི་རིག་གཞུང་རྒྱ་མཚོའི་ལུགས་སུ་གནང་ཞིང༌།

ཀརྨ་པ་ཉིད་དང་ཐུགས་རྒྱུད་གཅིག་པར་གསུངས་སོ།། ༈¿¿མི་ཉག་རབ་འབྱམས་པ་མགོན་པོ་དཔལ་ནི། མི་ཉག་ཏུ་འཁྲུངས། ཆུང་དུ་ནས་རྗེ་བདུན་པའི་ཞབས་བསྙེན་ཏེ། འབྲས་ཡུལ་རྫོང་དཀར་དུ་སློབ་གཉེར་གྱིས་ཤོག་སྩལ་བཞིན་བྱོན། ཀུན་མཁྱེན་བྱམས་ཆེན་རབ་འབྱམས་པ་བསྟེན་ཏེ་མཁས་པར་སྦྱངས། ཕྱིས་རྗེ་ཡིས་ཀརྨ་གྲ་ཚང་གསར་འཛུག་ལ་གྲྭ་པ་ཉུང་ཙམ་གྱི་བླ་ཆོས་དབུ་གསུམ་གའི་གོ་མཛད་དེ་དཀའ་བ་མཛད་པས་རིང་པོ་མ་ལོན་པར་བློ་གསལ་གྱི་དགེ་འདུན་ཆེས་མང་དུ་འཕེལ། སྐྱེད་ཚལ་ཆོས་རྗེ་འཇམ་དབྱངས་པ་དང་ཐུགས་ཆེར་གཤིམ་པས་མཁན་ཆེན་གཡག་པའི་ཆོས་གན་སྐྱེད་ཚལ་གྱི་གཎྜི་དང་པོ་བ་གཅིག །བཅའ་ཡིག་ཆུང་བ། ཡར་འབྲོག་དཀའ་བཅུ་པ་ནམ་མཁའ་རྒྱལ་མཚན་པ་དང་བཅས་གྲ་ཚང་ཚུགས་པའི་ལེགས་ཇར་གནང༌། སྐྱེད་ཚལ་བ་སྨྱུག་ལ་བ་སོགས་སུ་ཆོས་བར་ལ་འབྱོན་དུས་ཚོགས་དང་རིག་ལུང་བསྲེ་བའི་སྲོལ་བྱུང༌། མདོར་ན་ཆོས་རྗེ་མི་ཉག་པ་དེ་ཐུགས་རྒྱུད་བཟང༌། སློབ་མ་ཐམས་ཅད་ལ་ཐུགས་ཐག་པ་ནས་བརྩེ་བས་སློབ་གཉེར་ཅུང་སྨར་བ་རྣམས་ལའང་ལྷག་པར་གསོལ་རས་སོགས་མཛད། སྦྱིན་བདག་དད་ཅན་མང་པོས་ཟླ་རེ་བཞིན་ན་བཟའ་ཆ་ཚང་མང་དུ་ཕུལ་བ་མང་ཇར་བསྒྱུར་ནས་དགེ་འདུན་པར་དྲངས་གོས་མེད་པ་ལ་གནང༌། ན་བཟའ་ཕྱི་མ་དེ་སར་རྙིང་གང་ཡིན་དེ་ག་ཉི་ཆར་ཐམས་ཅད་ལ་གསོལ་བ་མ་གཏོགས་བཟང་ངན་འདེམ་ག་སྤོ་ལེན་མི་མཛད། གྲྭ་པ་རྣམས་ཁ་ཤས་ནས་རེས་མོས་ཀྱི་ཉིན་རེ་བཞིན་ཇ་གུང་ཚིགས་ཆག་མེད་གནང༌། སློབ་གཉེར་སྨར་བ་རྣམས་སྲོད་ཆོས་ཀྱང་ཞུ་ཆོག་ཐོར་ཆོས་ལ་རྟག་ཏུ་ཕེབས། ཆོས་འདོན་སྐུ་རིམ་ལ་ཡང་གྲལ་དབུར་རྟག་ཏུ་ཕེབས་ཤིང་ཐུགས་དམ་ཁོ་ན་མཛད། ཁ་ཆར་ལྷག་པ་ཉི་ཚན་ཅི་བྱུང་ཡང་གཡོ་མེད་དུ་བཤད་ཉན་ཁོ་ན་མཛད། བསྟན་འགྲོར་དགོངས་པའི་ཆོས་འཆད་པོས་མཛད་སྐྱོང་དེ་ལྟ་བུ་ཞིག་དགོས་རྒྱུར་སྣང་ངོ༌།། སྐུ་ཚེའི་མཇུག་ལ་ཕར་ཚད་ལ་སོགས་ལ་ཡིག་ཆ་མཛད་ན་ལེགས་རུང་སྒྲོས་མི་གཅིག་པར་ཆགས་སྡང་གི་རྒྱུར་འགྲོ་ཡེ་མི་བྱེད་གསུངས།

གྲྭ་པ་ཐམས་ཅད་ཀྱང་ཤིན་ཏུ་གུས་ཞེན་ཆེ་བས་མཐར་བསྙུན་པ་དང་སྐུ་གཤེགས་དུས་ལྷུང་བཟེད་ཟླ་གམ་ལྷག་པོ་སོགས་ཡོད་དོ་ཅོག་རྗེ་དེའི་སྐུའི་དགོངས་རྫོགས་སུ་བཏང༌། མཐར་གྲྭ་པ་རྣམས་སྙིང་རྗེ་ཁོ་བོ་ནི་དགའ་ལྡན་དུ་འགྲོ་གསུང་ཏེ་གཤེགས། མེ་ཏོག་གི་ཆར་ཁ་བ་ལྟར་བབ། དགེ་བཤེས་དཀའ་བཅུ་བསྟན་དར་ཞེས་གསང་ཕུའི་ཚོགས་པས་ཀྱང་ཚད་མ་ལ་འགྲན་པར་མི་ནུས་པའི་མཁས་པའི་རྩེར་སོན་དེ་ལ་སོཌ་པ་སློབ་མའི་ཚོགས་མཁས་པ་དང་ཁྱི་ཐུལ་སྐུ་སྐྱེ་སོཌ་གཞན་དོན་ནུས་པ་མང་དུ་བྱུང་ངོ༌།། ༈¿¿ངོ་ཁྲོ་རབ་འབྱམས་པ་དབང་ཕྱུག་དཔལ་ནི། དྲུང་རིན་པོ་ཆེ་སྐུ་ཆུང་ངུ་དུས་ངོ་ཁྲོར་ཕེབས་པ་ན་ཞབས་ལ་གཏུག །གསེར་མདོག་ཅན་དུ་སློབ་གཉེར་གྱིས་ཤོག་སྩལ་བས་བྱོན་ཏེ་པཎ་ཆེན་ཤཱཀ་མཆོག་པ་བསྟེན་ཏེ་གསུང་རབ་མཐའ་དག་བདེ་བླག་ཏུ་ཁོང་དུ་ཆུད། བེར་ཅན་སོགས་ཆོས་སྐྱོང་རྣམས་རྒྱུན་པར་ཞལ་གཟིགས། རྟག་ཏུ་འཁྲུལ་ཞིག་ཆེན་པོར་བཞུགས། མཚུར་ཕུའི་ཆོས་འཆད་མཛད་དེ་ནང་དོན་གྱི་འགྲེལ་བ་སོགས་བསྟན་བཅོས་ཀྱང་དུ་མ་མཛད། སློབ་མའང་གཞག་བླ་མ་ཀུན་དགའ་དཔལ་དང༌། གཡམ་བཟང་སྤྱན་སྔ། བླ་མ་གྲུ་བཞི་པ་དང༌། བླ་མ་ཚེ་དབང་རྒྱ་མཚོ། རྗེ་བློ་གྲོས་དབང་ཕྱུག་སོགས་དུ་མ་བྱོན་ནོ།། ༈¿¿རྗེ་སྨྱུག་ལ་པཎ་ཆེན་ནི། དཔོན་ས་གསེར་ཁང་མའི་སྲས་སྨྱུག་ལ་བའི་ཞལ་ངོར་ས་སྟག་ལ་སྐུ་བལྟམས། སངས་རྒྱས་ཀྱི་བསྟན་ལ་ཚུལ་བཞིན་ཞུགས། མཁན་ཆེན་རཏྣ་པ། ལོ་པ་སྤྱན་སྔ་བསོད་ནམས་ལེགས་མཆོག་ལ་སོགས་པ་བསྟེན་ཏེ་བཀའ་གདམས་ཀྱི་སྲོལ་དངོས་འཛིན། སྤྱན་སྔ་ཚུལ་འབར་བའི་སྐུའི་སྐྱེ་བར་ངེས། རྗེ་དབུས་སྨྱོན་པ་རིག་པ་བརྟུལ་ཞུགས་ཀྱི་སྤྱོད་པ་མཛད་སྐབས་སྨྱུག་ལར་མི་གཅོད་མཛད་དབུ་ཐོད་རག་རུག་དུ་ཆག རྡོ་ཕུང་ཆེན་མོས་མི་མཐོང་པར་མནན་ཡང་ཧར་གྱིས་བཞེངས་ཏེ་རླུང་རོ་གཅིག་བསལ་བས་སྐུ་ལུས་སྐྱོན་མེད་དུ་གྱུར་ཏེ་མགུར་ལེན་ཞིང་མགྱོགས་པར་བྱོན་པ་ལ་ཐུགས་དད་ཆེར་འཁྲུངས་ཏེ་ཆོས་དུ་མ་གསན་ཞིང༌།

རིགས་དྲུག་འཁོར་ལོའི་ཁྱབ་བདག་རྡོ་རྗེ་འཆང་དང༌། ཞེས་སོགས་པའི་བསྟོད་པ་དང་རྣམ་ཐར་ཡང་མཛད། མཚན་ལྡན་ཞིག་མོ་དང་བསོད་ནམས་ལེགས་མཆོག་པ་སོགས་སྐྱེས་ཆེན་དུ་མ་ལས་བཀའ་བརྒྱུད་ཀྱི་གདམས་པ་མང་དུ་གསན། རྗེ་ཆོས་གྲགས་རྒྱ་མཚོ་བླ་མའི་མཆོག་ཏུ་འཛིན་ཅིང༌། ངེས་དོན་གྱི་གདམས་པ་ཁོ་ནར་ཐུགས་གཞོལ། ཐུགས་དམ་གྱི་རྟོགས་པ་མཐར་ཕྱིན། བཀའ་གདམས་གླེགས་བམ་ཀྱང་ལོ་རེ་ལ་ལན་རེ་གནང་བའི་དམ་བཅའ་མཛད། དེ་དུས་མེ་ཏོག་གི་ཆར་ངེས་པར་འབབས་ཟེར། ཇོ་བོའི་སྐུ་ཐ་དད་པ་རེ་ལ་མཆོད་པ་སྣ་ལྔ་རེ་བཤམས། ཇོ་བོའི་བསྟོད་པ་དང༌། ནང་གི་ཡན་ལག་བདུན་པ་རེ་འདོན། དེ་བཞིན་ཆོས་གང་གནང་དེ་དང་མཐུན་པའི་རྟེན་བཤམས་སོགས་ངོ་མཚར་བར་མཛད་དོ། རྒྱལ་སྲིད་ཀྱི་གནང་དགོས་རྒྱ་ཆེ་ནའང་གཟིམ་དཔོན་པ་སོགས་བྱེད་འཇུག །སྐུ་དྲུང་དུ་ཆོས་ཞུ་དང་བླ་མ་དགེ་བཤེས་མ་གཏོགས་ཁྱིམ་པ་ལ་གྲལ་ཡང་མི་འཛིན། དམ་པའི་ཆོས་ཀྱི་ཕྲིན་ལས་འབའ་ཞིག་མཛད་ནས། དགུང་ལོ་ང་བརྒྱད་ལ་དགའ་ལྡན་དུ་གཤེགས། འདིའི་དུས་སྟོང་ར་ཆོས་རྗེའི་མནལ་ལམ་དུ་ནམ་མཁར་འཇའ་འོད་ཀྱི་གསེབ་ན་ཁང་བརྩེགས་ཁྱད་པར་ཅན་དུ་གསེར་གྱི་སྐས་གསུམ་བཙུགས་པའི་དབུས་མ་ལ་སྤྱན་སྔ་ཚུལ་འབར་འབྱོན་པ་ཡིན་ཟེར་ནས་ལྷ་རྣམས་མཆོད་པ་བྱེད་ཅིང་སྣང་བར། རྗེ་སྨྱུག་ལ་བ་དབུས་མ་དེར་གཤེགས་ནས་ཁང་བཟང་དུ་བྱོན་སོང་བ་གཟིགས་ཏེ་རྨིས་ལྟས་ངན་པས་སྐུ་རིམ་དགོས་ཞེས་གསོལ་བར་ངེས། ལོ་པ་སྤྱན་སྔ་སོགས་སློབ་མ་གཞན་དོན་ནུས་པ་བགྲང་དུ་མེད། གཟིམ་དཔོན་དོན་གྲུབ་ཀྱང་བླ་མའི་དགོངས་རྫོགས་མཛད་དེ་ཕྱིས་ཀུན་སྤངས་ཀྱིས་ཐུགས་དམ་མཐར་ཕྱིན་ནོ།། ༈¿¿རྗེ་ཀརྨ་ཕྲིན་ལས་ཕྱོགས་ལས་རྣམ་རྒྱལ་ནི། དགྱེར་གྱི་གདུང་རིགས་རྒྱལ་ཆེན་སྐུ་རབ་པའི་ཞལ་ངོ་འབྲུག་མདའ་དགེ་སྦྱོང་གི་སྲས་སུ་མེ་བྱི་ལ་འཁྲུངས། རྗེ་བཀྲ་ཤིས་རྣམ་རྒྱལ་གྱི་རུས་དབོན་ཡིན། སྐུ་ཆུང་ངུའི་དུས་ཟུར་མཁར་དུ་བཞུགས་ཏེ་དྷརྨ་སྭཱ་མཱི་ལས་སྨན་དཔྱད་བསླབ།

ཕོ་གཅོད་བྲུལ་ཚོ་དྲུག་དང་རྙིང་མའི་སྐོར་རྣམས་ཞུས། དགུང་ལོ་བཅུ་བདུན་ལ་གནས་བརྟན་ལྷུན་གྲུབ་བཟང་པོའི་དྲུང་ནས་རབ་ཏུ་བྱུང༌། སྤྱན་སྔ་ཆོས་ཀྱི་གྲགས་པའི་དྲུང་ནས་བསྙེན་རྫོགས་མཛད། དེ་ཡི་ཕྱི་ཉིན་ནས་བསྙེན་རྫོགས་ཀྱི་སློབ་དཔོན་མཛད་དགོས་པ་བྱུང༌། སངས་རྒྱས་འཕེལ་བ་ལས་དབུ་མ་ལུགས་ཀྱི་སེམས་བསྐྱེད་སོགས་ཞུས། ཤ་ར་རབ་འབྱམས་པ་ལས། ནི་གུ་ཆོས་དྲུག སུ་ཁ་ཆོས་དྲུག ངན་རྫོངས་སྙན་བརྒྱུད་སོགས་གསན། ལྷུན་གྲུབ་བཟང་པོ་ལས་གསན་པ་མཐའ་དག་ལ་འཇུག་པར་མཛད་ཅིང༌། གཞུང་ལུགས་མང་པོ་ལ་སྦྱངས་ཏེ། གསེར་ཕྱེ་འབུམ་དུ་གཉལ་སྡེ་དྲུག་དགེ་འདུན་བདུན་བརྒྱ་ཙམ་གྱི་དབུས་སུ་ཕར་ཕྱིན་ལ་བཤད་པ་མཛད། སློབ་དཔོན་སངས་རྒྱས་མགོན་པོ་པའི་དྲུང་དུ་ཕར་ཕྱིན་ལ་སྦྱངས་པར་མཛད། མཁན་དགེ་འདུན་ལྷུན་གྲུབ་པ་ལ་བཀའ་གདམས་གླེགས་བམ་སོགས་ཀྱི་ལུང༌། བྱམས་གླིང་པཎ་ཆེན་བསོད་ནམས་རྣམ་རྒྱལ་ལ་ཡང་ཆོས་འབྲེལ་ཞུས། གངས་དཀར་རྡོ་རྗེ་གདན་པ་ལ་ས་ཕུར་དང་གུར་ཞལ་སྐོར་སོགས་དང༌། པཎ་ཆེན་བདེ་བཟང་པ་ལ་ཀ་ལཱ་པ་དང༌། སུམ་རྟགས་སོགས་ཐུན་མོང་རིག་པའི་སྐོར་རྣམས་ཞུས། ཀུན་མཁྱེན་སངས་རྒྱས་འཕེལ་བ་ལས་འདུས་པ་འཕགས་སྐོར་སོགས་སྔགས་ཆོས་དུ་མ་གསན། དེ་ནས་མངོན་རྟོགས་རྒྱན་དང༌། རྣམ་འགྲེལ། འདུལ་མངོན། དབུ་མ་རྩ་འཇུག་སོགས་ལ་མཁས་པར་མཛད། པཎ་ཆེན་འབུམ་ཕྲག་གསུམ་པ་ལ། བྱམས་ཆོས་ལྔ། ཚེ་མདོ་སོགས་དང༌། ཉི་ཤུ་པ་དང་སུམ་ཅུ་པ། བཞི་བརྒྱ་པ་སོགས་ཞུས། རྗེ་དོན་གྲུབ་རྒྱལ་མཚན་ལས་ཕར་ཕྱིན་དང་དཔག་བསམ་འཁྲི་ཤིང༌། སྡེབ་སྦྱོར་མེ་ཏོག་ཆུན་པོ་སོགས་གསན། འཕགས་མཆོག་ཡོན་ཏན་རྒྱ་མཚོ་པ་ལ་རྡོ་རྗེ་ལུས་ཀྱི་སྦས་བཤད་སོགས་དང༌། གཅེན་ཆོས་ཀྱི་རྒྱལ་མཚན་པ་ལ་བཀྲ་ཤིས་རྣམ་རྒྱལ་གྱི་གསུང་འབུམ་གྱི་ལུང་དང༌། གུར་ལྷ་བཅུ་གཉིས་པའི་དབང་སོགས་ཞུས། ཟངས་པོ་ཆེར་གཉལ་སྡེ་དྲུག་གི་ལུང་གྲྭ་ཆེན་མོའི་ཁར་པོ་ཏི་ཉི་ཤུ་རྩ་བདུན་གྱི་ཐོ་ཕུལ།

བཤད་པ་བགྲོ་གླེང་མང་པོ་མཛད་པས་དགེ་བཤེས་ཐམས་ཅད་ཐུགས་དབང་མེད་དུ་འཕྲོགས། རས་ཆེན་དཔལ་འབྱོར་བཟང་པོ་ལ། ཞིང་སྐྱོང་གཟི་ལྡན་གྱི་སྐོར་རྣམས་གསན། ཙཱ་རི་ཡུལ་སྨད་དུ་བཅད་རྒྱར་བཞུགས་སྐབས་ཞིང་སྐྱོང་ཞལ་གཟིགས། ལུང་བསྟན་ཡིད་ཆེས་པ་མཛད། ཆོས་འཁོར་ལྷུན་པོའི་གཙུག་ལག་ཁང་གཟིགས། འཁྲུལ་ཞིག་སངས་རྒྱས་བསམ་འགྲུབ་ལས་ཕག་མོ་ལྷ་ལྔའི་དབང་དང༌། ཕྱག་ཆེན་ལྷན་གཅིག་སྐྱེས་སྦྱོར་གྱི་ཉམས་ཁྲིད་ཞུས་པས་གནས་ལུགས་ཇི་བཞིན་རྟོགས། སློབ་དཔོན་སངས་རྒྱས་ཆོས་གྲགས་པ་ལ། ནི་གུའི་སྐོར་རྣམས་ཞུས། ཀུན་དགའ་ཕུན་ཚོགས་ལ་དུས་འཁོར་གྱི་དབང་དང་སྦྱོར་དྲུག་གི་ཁྲིད་སོགས་གསན། ཞྭ་དམར་བཞི་པའི་དྲུང་ནས། མཁའ་སྦྱོད་དབང་པོའི་ཆོས་དྲུག་བསྡུས་པའི་ཉམས་ཁྲིད། ཞིང་སྐྱོང་གི་བཀའ་གཏད་སྒྲུབ་ཐབས་ཡོངས་ཚང་དང༌། དུས་འཁོར་གྱི་དབང༌། དགྱེས་རྡོར། བདེ་མཆོག་ལཱུ་ཧི་པ་རྒྱལ་བ་རྒྱ་མཚོ། བེར་ནག་ཅན་གི་དབང་ཆེན་དང༌། སྒྲུབ་སྐོར་ཚང་མའི་ལུང༌། ལྷ་མོ་རྣམ་སྲས་སོགས་ཀྱི་རྗེས་གནང་སོགས་ཞུས། རྗེ་ཆོས་གྲགས་རྒྱ་མཚོ་མཇལ་མ་ཐག་ནས་སངས་རྒྱས་དངོས་ཀྱི་འདུ་ཤེས་ཐོབ། རླུང་སེམས་གཉིས་མེད་དང༌། ཆོས་དྲུག་གི་ཁྲིད་ཀྱི་ཞུ་བ་ཕུལ་བས་བརྒྱུད་པ་འཛིན་པར་ཁས་ལེན་དགོས་པའི་བཀའ་ཕེབས་ནས། ཕྱག་ཆེན་དང་ཆོས་དྲུག་གི་ཁྲིད་གནང་སྟེ་ཟླ་བ་ལྟར་བཤད་རིམ་ལྟར་ཉམས་སུ་བླངས་པས་ཇི་སྐད་བཤད་པའི་མྱོང་བ་རྣམས་རིམ་པར་འཁྲུངས། རྗེ་བཙུན་རྡོ་རྗེ་རྣལ་འབྱོར་མ་དང༌། རྒྱལ་བ་རྒྱ་མཚོའི་སྐོར་ཚང་མ་དང་དབུ་མའི་ལྟ་ཁྲིད། རང་སྟོང་གཞན་སྟོང་མི་འགལ་བར་སྟོན་པའི་གཞུང་ཆུང༌། རང་བྱུང་བའི་བཀའ་འབུམ་ཚང་མའི་ལུང༌། ནང་དོན། སྙིང་པོ་བསྟན་པ། རྣམ་ཤེས་ཡེ་ཤེས་ཀྱི་རབ་དབྱེ་སོགས་ཀྱི་བཤད་པ། མཁའ་འགྲོ་སྙིང་ཐིག་གི་མྱོང་ཁྲིད། རྔོག་དཀྱིལ་བདུན་དང་ལྔ་ཚན་ལྔའི་དབང་ལ་སོགས་པ་ཆོས་ཀྱི་ཆར་ཆེན་པོ་བབ་པ་ཉམས་སུ་བསྟར་བར་མཛད་པ་ཇི་ལྟར་ཉམས་རྟོགས་ཀྱི་ཡོན་ཏན་རྒྱུད་ལ་སྐྱེས་པས་རྩ་བའི་བླ་མ་མཆོག་དམ་པ་སྟེ་རྡོ་རྗེ་འཆང་དངོས་སུ་འཛིན།

།སྐྱབས་ཆེ་འཇམ་དཔལ་རྒྱ་མཚོ་ལས་གཅོད་ཀྱི་ནམ་མཁའ་སྒོ་འབྱེད་དང༌། གཅོད་ཁྲིད་རྒྱལ་བ་རྒྱ་མཚོ་ལྷ་ལྔའི་དབང་ཁྲིད་སོགས་གསན། 

བླ་མ་དོན་གྲུབ་རྒྱལ་མཚན་པ་ལ། ཞང་གི་བཀའ་འབུམ་དང༌། མཁའ་འགྲོ་རྒྱ་མཚོའི་དབང་སོགས་ཞུས། འབྲོང་བུ་གུ་ཤྲཱི་ལས། རྔོག་ལུགས་དགྱེས་རྡོར་དང་བདག་མེད་མའི་དབང་སོགས་དང༌། སི་ཏུ་བཀྲ་ཤིས་དཔལ་འབྱོར་ལ་གསང་འདུས་མི་བསྐྱོད་པ་དང་བདེ་མཆོག་ནག་པོ་པ་སོགས་ཞུས། སྤྲུལ་སྐུ་བཀྲ་ཤིས་དོན་གྲུབ་རྣམ་རྒྱལ་ལ། ཆོས་དྲུག་ཀ་དཔེ་སོགས་དང༌། ན་ལེནྡྲའི་ཆོས་རྗེ་སངས་རྒྱས་རིན་ཆེན་ལ་ལམ་འབྲས་ལམ་སྐོར་སོགས་དང༌། སྨྱུག་ལ་པཎ་ཆེན་ལ། སྒྲོལ་དཀར་སྐོར་སོགས་དང༌། སྟེང་དཀར་ཆོས་རྗེ་བློ་གྲོས་རྣམ་རྒྱལ་ལ་ལམ་འབྲས་པོད་ནག་སྐོར་སོགས་དང༌། པཎ་ཆེན་ཤཱཀ་མཆོག་ལ་ལམ་འབྲས་སྲས་དོན་མ་སོགས་དང༌། རྗེ་བཙུན་ཀུན་དགའ་བཀྲ་ཤིས་ལ་པོད་ནག་སྐོར་གྱི་ལུང་ཁྲིད་དང༌། ཞྭ་ལུ་ལོ་ཆེན་ཆོས་སྐྱོང་བཟང་པོ་ལ། དུས་འཁོར་རྒྱུད་འགྲེལ་གྱི་བཤད་པ་སོགས་དང༌། སློབ་དཔོན་བསྟན་པ་རྒྱ་མཚོ་བ་ལ་ཏཻ་ལོའི་ཆོས་དྲུག རིམ་ལྔ་བསྡུས་གསལ་སོགས་དང༌། ཆམ་དགོན་པ་གྲགས་པ་དཔལ་ལྡན་ཆོས་ཀྱི་ཕོ་ཉར་མངགས་ཏེ་རྔོག་དཀྱིལ་བདུན་སོགས་རྔོག་ཆོས་རྣམས་གསན་པར་མཛད། མདོར་ན་གངས་ལྗོགས་འདིར་བཞུགས་པའི་དབང་ཁྲིད་ལུང་སོགས་རྗེ་འདི་ལ་མི་བཞུགས་པ་མེད་པ་ཙམ་མོ།། མ་ཤའི་བསྙེན་པ་གནང་སྐབས་མྱུ་གུ་སོར་བཞི་རྩེ་ལ་འོད་ཟེར་སྣ་ལྔ་འཕྲོ་བ་བྱུང༌། ཀརྨ་པ་ལ་ཆོས་དྲུག་ཞུས་སྐབས་རེ་ཁཱ་ནག་པོ་སྒྲ་གཅན་གྱི་ཐིག་ལེ་གཟིགས། རྗེ་ཀརྨ་པཀྵི་ཞལ་གཟིགས། མཛོད་ཊཱིཀ་བརྩམས་དུས་དབྱིག་གཉེན་ཡིན་ཟེར་བའི་པཎྜི་ཏ་སྔོ་སངས་ཞིག་གིས་དཀའ་གནས་དཀྲོལ་བ་རྨིས། དབུ་སྐྲ་བུབས་གཅིག་ཀརྨ་པ་བརྒྱད་པའི་ཕྱག་ཏུ་ཡོད་པ་ལས་གསེར་མདོག་གི་རིང་བསྲེལ་མང་པོ་འཁྲུངས། ཆིབས་རྒན་ཞིག་ཡོད་པ་ཤི་དུས་རིང་བསྲེལ་གྱི་ཕུང་པོར་གྱུར། བྱ་བཀྲ་ཤིས་དར་རྒྱལ་གྱིས་སྦྱིན་བདག་མཛད་དེ། ཆོས་འཁོར་ལྷུན་པོར་མཆོད་རྟེན་ཆེན་མོ་དང༌། སྟོན་པའི་སྐུ་རྒྱབ་མཐོ་ཉེར་ལྔ་ཡོད་པ་རྒྱབ་ཡོལ་ལྷ་ཁང་དང་བཅས་པ་སོགས་བཞེངས།

ཏེའུ་རར་བྱ་པར་ཞུས་ནས་འཐུས་བཙུན་མང་དུ་བསྡུས། རབ་འབྱམས་པ་ཀུན་དགའ་འོད་ཟེར་འཆད་ཉན་པར་བསྐོས། དེབ་སྔོན་གྱིས་གཙོས་པའི་གསུང་པར་མང་པོ་བཞེངས། ཆོས་རྒྱལ་བྱ་པས་ཀརྨ་པ་སྤྱན་དྲངས་ནས་ཆོས་འཁོར་ལྷུན་པོ་རྟེན་དང་བརྟེན་པ་དང་འཐུས་བཙུན་རྣམས་བཅས་ཕུལ་བས་རྗེ་འདི་ཆོས་སྡེའི་མཁན་པོར་བསྐོ་བར་མཛད། དེར་དཔལ་འབྱོར་དོན་འགྲུབ་པའི་གདུང་རིང་བསྲེལ་བཞུགས་པའི་མཆོད་རྟེན་ཐོག་ཚད་ཙམ་ཡང་བཞེངས་པར་མཛད། ཆོས་སྡེ་དར་རྒྱས་བཙུན་གསུམ་འཛོམ་པར་མཛད་དེ་རྒྱལ་བ་ཉིད་ལ་ཕུལ། རྗེ་ཉིད་རྫ་དམར་སེར་སྟེང་གི་རི་ཁྲོད་དུ་བཞུགས། དེ་ནས་ཀརྨ་གྲྭ་ཚང་གི་བླ་མར་བསྐོས་ཀརྨ་པ་ནས་དབུ་གདུགས་སོགས་གནང༌། ཐུབ་ཆེན་ཆོས་འཁོར་གྱི་གདན་སའི་གཞི་བཏིང༌། ལོ་གཉིས་ལ་གཙུག་ལག་ཁང་སོགས་གྲུབ། འཐུས་བཙུན་བསྡུས་འདུལ་བའི་ལག་ལེན་ཚུལ་བཞིན་པ་ཚུགས། གཙང་ཁང་དུ་གསེར་ཟངས་ཀྱི་ཐུབ་པའི་སྐུ་གུང་ཐང་ལྷ་ཆེན་ལས་མཐོ་གང་གིས་མཐོ་བ་ཞིག་བཞེངས། དེ་ནས་ཤིང་བྱི་ལོར་ཀརྨ་གྲྭ་ཚང་གི་གཞིས་དགོན་སྨྱུག་ལ་ལེགས་བཤད་གླིང་གི་གཙུག་ལག་ཁང་གི་རྨང་བཏིང་ནས་ལྕགས་རི་རྡོ་གཅལ་ཡན་གྲུབ་པར་མཛད། ཆུ་འབྲུག་ལོར་བྱང་ཆུབ་གླིང་དུ་འཆི་མེད་རྒྱལ་བའི་ཕོ་བྲང་དུ་བཞེངས། བརྟག་གཉིས་ཀྱི་རྒྱུད་བཤད་བཙུགས། ལེགས་བཤད་གླིང་དུ་ཟུང་འཇུག་བརྒྱུད་རིམ་གྱི་གསེར་སྐུ་ཁྲུ་གང་པ་ཉེར་ལྔ། ཀརྨ་རབ་བརྒྱད་ཀྱི་བཀའ་འབུམ། བརྒྱུད་པའི་བླ་མ་རྣམས་ཀྱི་གསུང་འབུམ་སོགས་བཞེངས། ན་ལེནྡྲར། བཀྲ་ཤིས་རྣམ་རྒྱལ་གྱི་གསེར་སྐུ་མི་ཚད། སྤྲུལ་སྐུ་ཀུན་བཀྲས་ཀྱི་གསེར་སྐུ། ས་སྐྱ་བཀའ་འབུམ། བཀྲས་རྣམ་པའི་བཀའ་འབུམ་པོད་བཞི། བཙན་དགོན་དུ་གདུང་རྟེན་གསེར་གདུང་ཐོག་སོ་གསུམ་པ་ཞིག་བཞེངས། མེ་ཕག་ལོར་རྗེ་མི་བསྐྱོད་ཞབས་དང་མཇལ། ཆོས་དྲུག་གསེར་ཞུན་མ་དང་ཆོས་དྲུག་ཆེན་མོ་སོགས་ཕུལ། དེ་ནས་ཕར་ཕྱིན་གྱི་གཞུང་ཆོས་ཕུལ་བའི་དབུ་ཚུགས། མཁན་ཆོས་གྲུབ་སེང་གེས་མཁན་པོ་དང་རྗེ་འདིས་སློབ་དཔོན་མཛད་དེ་རྒྱལ་བའི་དབང་པོ་མི་བསྐྱོད་རྡོ་རྗེ་བསྙེན་པར་རྫོགས་པར་མཛད།

དེ་ནས་ཕར་ཕྱིན་དང༌། བྱམས་ཆོས་བཞི། ཚེ་མདོ། རྣམ་འགྲེལ། རིག་གཏེར། མདོ་རྩ། མངོན་པ་གོང་འོག །འཇུག་པ་རྣམས་ཀྱི་བཤད་པ་ཕུལ་ཞིང་ཟིན་བྲིས་ཀྱང་གནང་སོང༌། བརྟག་གཉིས་ཀྱི་བཤད་པ་དང༌། རྔོག་ལུགས་དགྱེས་རྡོར་དབང་སོགས་ཕུལ། རྒྱལ་བའི་དབང་པོ་ནས་སྦྱོར་ལམ་ཆོས་མཆོག་བརྙེས་པ་ཕྲིན་ལས་པ་ཞེས་གསུངས་ནས། ཞབས་བརྟན་གསོལ་འདེབས་མཛད། གཞན་ཡང་དོན་གཉེར་ཅན་རྣམས་ལ་ཆོས་ཀྱི་འཁོར་ལོ་རྒྱུན་མི་འཆད་པར་བསྐོར་བར་མཛད། སྨྱུག་ལར་ཕེབས་ནས་གདན་སར་ཤེས་རབ་རྣམ་རྒྱལ་མཁན་པོར་བསྐོས། རྗེ་ཉིད་ཀུན་སྤངས་མཛད་དེ་ཐེག་ཆེན་རྩེར་འཆད་རྩོད་རྩོམ་གསུམ་གྱིས་དུས་འདའ་ཞིང་སྙིང་པོའི་ཉམས་བཞེས་ཀྱི་ངང་དུ་བཞུགས་སོ། །མདོ་སྔགས་ཀྱི་བསྟན་བཅོས་མཛད་པའང་པུསྟི་བཅུ་ཕྲག་ལྷག་ཙམ་བཞུགས། སྔོན་དགུང་ལོ་སུམ་ཅུ་ཙམ་གྱི་དུས་གྲུབ་རྒྱལ་ཚེ་སྒྲུབ་ཐུགས་དམ་སྐུ་མཚམས་མཛད་སྐོར། ཚེ་དཔག་མེད་དང་གྲུབ་པའི་རྒྱལ་མོས་དགུང་ལོ་བདུན་ཅུ་རྩ་གཉིས་ཀྱི་ཚད་དུ་བརྡའི་སྒོ་ནས་བསྟན་པ་དང༌། དངོས་ཉམས་མནལ་ལྟས་ཆེས་མང༌། རྗེ་བརྒྱད་པར་ཚེ་དབང་བརྒྱ་རྩ་ཕུལ་པའི་རྗེས་ཆོག་སྐབས། ཐུགས་དམ་རྟེན་ཚེ་དཔག་སྐུ་ཐང་གི་དབུ་རྒྱན་ལ་ནས་འབྲུ་ལྔ་བུམ་པར་གསུམ་སོགས་མེ་ཏོག་མང་དུ་ཟུག་པ་ཐོག་མར་དྲུང་གིས་གཟིགས་ཤིང་དེ་ནས་ཀུན་གྱིས་མཐོང་ཞེས་དཔོན་སློབ་རྣམས་གསུངས། དགུང་ལོ་རེ་བཞི་པ་ཙམ་གྱི་དུས་མཉེལ་གཞི་དང་ཕྱི་ནང་གི་ལྟས་ཅུང་བྱུང་སྐབས་སྒྲོལ་དཀར་ཐུགས་དམ་མཛད་པས་སྐུ་ཁམས་དངས། ཕལ་ཆེར་ཞལ་གཟིགས་དང་རྟགས་སོགས་ཀྱིས་རེ་ཞིག་མྱ་ངན་ལས་མི་འདའ་བར་ཞལ་གྱིས་བཞེས། ཕྱིས་རྗེ་དཔའ་བོ་རིན་པོ་ཆེའི་རྨིས་ཉམས་ཀྱི་རྟགས་དང་བསྟུན་པའི་ཞབས་བརྟན་ཕུལ་ཚེ་དགུང་ལོ་བརྒྱད་ཅུ་གྱ་བཞིར་རྟེན་འབྲེལ་འགྲིགས་ལྟར་དེར་མྱ་ངན་ལས་འདས། འདི་པའི་དངོས་བརྒྱུད་ཀྱི་སློབ་མ་སྤྱིར་མཐའ་ཡས་ཀྱང༌། གཙོ་བོར་རྗེ་བརྒྱད་པ། མཆོག་སྤྲུལ་རྣམ་གཉིས།

སྒམ་པོའི་སྤྱན་སྔ་མཆེད། ཀརྨ་པའི་གདན་ས་གོང་འོག་གི་རིན་པོ་ཆེ་སོགས་སྐྱེས་ཆེན་མང་པོ་དང༌། ཀུན་མཁྱེན་རོང་པོའི་སྐྱེ་བ་གསལ་པོར་རྗེས་དྲན་དུ་ངེས་པའི་ཟླ་མེད་མཚུར་ཕུའི་ཆོས་རྗེ། པདྨ་བཀོད་ཀྱི་འདྲེན་པ། ངོ་ཁྲོ་མཁྱེན་རབ་པ་སོགས་རབ་འབྱམས་སྨྲ་བ་བརྒྱ་ཕྲག་དུ་ལོངས་པ། འདྲ་བླ་ཆོས་འོད་སོགས་དཀའ་བཅུ་སྨྲ་བའི་ཕྲིན་ཅན་ཆེས་མང་པོ། ཉིད་ཀྱི་དབོན་གཟིམ་ཁང་འོག་མའི་གདན་ས་སྔ་ཕྱི་སོགས་དང་ཡར་འབྲོག་བླ་མ་ཕལ་མོ་ཆེ། དྭོ་བོ་རི་པ་སྔ་ཕྱི་སོགས་སྒྲུབ་གྲྭའི་བླ་མ་ཆེས་མང་པོ། རྗེ་སྨྱུག་ལ་པཎ་ཆེན་དང་ཕར་སློབ་ཚུར་སློབ་མཛད་ལ་ཆུ་ཤུལ་མཁན་ཆེན་པ་དང༌། གཟིམ་དཔོན་ཀུན་སྤངས་པ་ལ་སོགས་ཆེན་པོའི་གདུང་རིགས་སུ་མཁས་བཙུན་བཟང་གྲུབ་པ་ཤ་སྟག །སྤྱིར་ན་ལེནྡྲའི་གཟིམ་སྐྱིལ་འོག་མར་ཀུན་མཁྱེན་བཀྲས་རྣམ་པའི་གདན་སའང་མཛད་ཅིང༌། འཕྲང་པོའི་ཆོས་རྗེ་གསེར་མདོག་པ་དང༌། བྲག་ཐོག་ཆོས་རྗེ་སོགས་དཔལ་ས་སྐྱའི་དགེ་བཤེས་ཆེས་མང་པོར། ལམ་འབྲས་ངོར་རྫོང་གི་ལུགས་ཐ་དད་དང༌། གླེགས་བམ་མ། དཀར་མ། གཉག་མ། སྨར་མ། པོད་ནག་མ། དཔེ་མཛོད་མ་ལ་སོགས་ལམ་འབྲས་ཀྱི་པུསྟི་ཉི་ཤུ་ལྷག་པའི་ཁྲིད་དང་རྒྱུ་ལམ་གྱི་དབང་སོགས་གནང་ཞིང་ས་དཀར་གཉིས་ཀའི་བསྟན་པ་ལ་ཕྲིན་ལས་མཛད་དོ།། ༈¿¿རྗེ་དྭགས་རམ་པ་མཁས་གྲུབ་ཆོས་རྒྱལ་བསྟན་པ་ནི། སྒམ་པོའི་མདུན་ཉག་ཉི་ཀླུང་དུ་ས་སྦྲུལ་ལ་སྐུ་བལྟམས། སྐུ་ཆུང་ངུ་ནས་གཙང་ཆེན་ཆོས་རྗེའི་དྲུང་དུ་རབ་བྱུང་མཛད། མཚན་ཆོས་རྒྱལ་བསྟན་པའི་རྒྱལ་མཚན་གསོལ། ཆོས་གདམས་ངག་མང་དུ་གསན། སྣེའུ་ཐང་དུ་མཚན་ཉིད་གསན། ཕྱིས་སྐྱེད་ཚལ་དུ་ཀུན་མཁྱེན་སངས་འཕེལ་བའི་སྤྱན་སྔར་སྡེ་སྣོད་མཐའ་དག་ལ་སྦྱངས། ལྷག་པར་དུས་ཀྱི་འཁོར་ལོའི་རྒྱུད་འགྲེལ་བུ་ལུགས་ཀྱི་ཕྱག་ལེན་སོགས་ལ་ཆེས་མཁས། མདོར་ན་རྗེ་ཉིད་ཀྱིས། ཕྱི་ནང་གཞན་གསུམ་སྦྱོར་བའི་རྩིས་ལ་མཁས།། སྐུ་གཟུགས་མཆོད་རྟེན་སོགས་ཀྱི་དབྱིབས་དང་ཚད།།

བཟོ་རིག་ཕུལ་དུ་ཕྱིན་པ་གཞན་ཡོད་མིན།། རང་གཞན་གྲུབ་པའི་མཐའ་ལ་ཚད་མ་སྟེ།། བརྡའ་སྤྲོད་པ་ལ་སྒྲ་ཡི་རིག་པ་ཤེས།། ནང་དོན་ཟབ་མོའི་གནས་ལུགས་ལྟ་བའི་ཚེ།། དུས་ཀྱི་འཁོར་ལོའི་རྒྱུད་འགྲེལ་མན་ངག་བཅས།། ཇི་བཞིན་ཤེས་ནས་གཞན་ལ་སྟོན་ནུས་མོད།། ཅེས་གསུངས་པ་ལྟར་མཁས་པའི་ཕུལ་དུ་གྱུར་ཏེ་འཆད་རྩོད་རྩོམ་པ་ལ་འགྲན་ཟླ་དང་བྲལ། རྩེས་དང་དུ་གྲྭ་སྐོར་ལ་བྱོན་དུས་ཆུ་བྱང་པའི་དགེ་བཤེས་པོད་ཆེན་བརྒྱད་ཅུ་ཡོད་པ་ཅིག་དང༌། འབུམ་རབ་འབྱམས་པ་རིན་ཆེན་ཆོས་དབང་སྟེ་རྣམ་གསུམ་ལྷན་ཅིག་དུ་བྱུང་བ་རྗེ་འདིས་པུསྟི་ཉི་ཤུ་རྩ་ལྔའི་བཤད་པ་མཛད་པ་ཆེས་བཤད་པ་བཟང་ཞིང་དཔྱིས་ཕྱིན་པ་དང་ཁྱད་པར་དུས་ཀྱི་འཁོར་ལོ་ལ་ཕུལ་དུ་ཕྱིན་པ་དེས་རྒྱུ་སྐར་གྱི་ནང་ན་ཟླ་བ་ལྟར་ལྷག་པར་གྱུར་ཏེ། ཐམས་ཅད་ཀྱིས་ངོ་མཚར་དུ་བྱས། དེ་ནས་རྗེ་བདུན་པའི་ཞབས་བསྙེན་པར་མཛད་དེ་ཟབ་ཆོས་མཐའ་དག་གསན་ཞིང་ཉམས་རྟོགས་ཀྱི་རྩལ་ཡོངས་སུ་རྫོགས་ཤིང་འཁྲུལ་ཞིག་ཆེན་པོར་བཞུགས་རྗེ་རྒྱལ་བའི་དབང་པོས་ཀྱང་ཐུན་མོང་མ་ཡིན་པའི་སྲས་སུ་དགོངས་ཏེ་ཞྭ་ལྗང་གི་ཅོད་པཎ་དང༌། རྗེ་མཐོང་བ་དོན་ལྡན་གྱི་ཕྱག་དྲིལ་སོགས་གནང༌། རྗེ་ཕྲིན་ལས་པས་ཡེར་པའི་བླ་མ་ལ་གནང་བར་གསོལ་བཏབ་ངོར་ཡེར་པའི་གདན་སར་གནང༌། ནང་དོན་འགྲེལ་པ་མཆོག་རབ་ཕུལ་དུ་སོན་པ་མཛད་པར། རྗེ་བརྒྱད་པས་སྔགས་བརྗོད་ཆེ་བར་གནང༌། ཆོས་གསུངས་པ་རྣམས་ཀྱང་བཀའ་བརྒྱུད་རིན་པོ་ཆེའི་དགོངས་པ་ཁོ་ན་གཞན་དང་ཕྱེ་སྟེ་ཐུན་མོང་མ་ཡིན་པར་སྟོན། རྗེ་གཙུག་ལག་ཕྲེང་བས་ཐུབ་ཆེན་དུ་སྤྱན་དྲངས་ཏེ་བླ་མ་དགེ་བཤེས་ཆེས་མང་པོར་འདུས་པ་ལ། དཔལ་དུས་ཀྱི་འཁོར་ལོ་དང༌། རྡོ་རྗེ་ཕྲེང་བའི་དབང༌། ཚད་མ་རིགས་གཞུང་རྒྱ་མཚོའི་བཤད་ལུང་སོགས་གནང༌། སྤྱིར་བཀའ་བརྒྱུད་རིན་པོ་ཆེ་དང་ཁྱད་པར་རྗེ་ཆོས་གྲགས་རྒྱ་མཚོའི་དགོངས་པ་ཁོ་ན་ལུགས་གཞན་དང་མ་འདྲེས་པར་འཆད། དགུང་ལོ་དོན་དྲུག་པ་ཤིང་སྤྲེ་ལ་ཁོ་བོའི་ཞྭ་ལྗང་བཅོལ་པོའི་ཚུལ་དུ་ཟུང་ཞིག་ཞེས་སྐུ་སྐྱེ་བ་ཕྱི་མ་འབྱོན་པར་ཞལ་གྱིས་བཞེས་ཏེ་མྱ་ངན་ལས་འདས་ཤིང་སྒར་ཆེན་མི་མང་གི་བླ་མར་བསྐོས་པའི་དབང་གིས་སྒར་གྱི་དཔོན་ཆེ་ཆུང་ཐམས་ཅད་ཀྱི་བླ་མར་གྱུར་ཅིང༌།

ཆམ་དགོན་པ་དང་སློབ་དཔོན་བསྟན་པ་རྒྱ་མཚོས་གྲུབ་ཆེན་པཀྴིའི་བཀའ་འབུམ་དང་འདུལ་བ་ལུང་ཞུས་ཏེ་རྗེ་ཕྲིན་ལས་པ་ལ་ཕུལ་ལོ།། ༈¿¿ཆོས་རྗེ་གསུང་རབ་མང་ཐོས་ནི། དྭགས་པོ་སྐུ་རབ་དགོན་སར་དུ་རབ་བྱུང་མཛད། ཀུན་མཁྱེན་སངས་འཕེལ་བའི་སྤྱན་སྔར་སྡེ་སྣོད་ལ་སྦྱངས། རྗེ་བདུན་པ་རྩ་བའི་བླ་མར་བསྟེན་སྟེ་ཕྱི་ནང་ཡོན་ཏན་རྫོགས། སེ་འབྲས་དགེ་གསུམ་གྱི་ཆོས་རྗེ་སྨོན་ལམ་དཔལ་དང་ལེགས་ཆོས་པ་སོགས་དང་བགྲོ་གླེང་མཛད་པས་ཤིན་ཏུ་རྒྱལ་བར་བྱུང་བྱུང་སྐད། སྟག་ལུང་རིན་པོ་ཆེས། དབང་གྲགས་པ་ལས་འབྲི་ཁུང་དགོངས་གཅིག་ཞུས་ནས་རྗེ་ཆོས་གྲགས་རྒྱ་མཚོའི་དགོངས་པ་དང་དགོངས་གཅིག་གཅིག་པར་མཛད་ནས་ལམ་རིམ་བྱང་ཆུབ་ལྗོན་ཤིང་ཞེས་བྱ་བ་མཛད། དེ་ཉིད་རྟག་ཏུ་འཆད་ཅིང་བཀའ་བསྟན་བཅོས་ཐམས་ཅད་ཀྱི་པུསྟི་བརྩེགས་ནས་འདིའི་ནང་ནས་གང་འདེམ་ཟེར་ན་དགོངས་གཅིག་ཁོ་ན་འདེམ་ཞེས་ཐུགས་རྩིས་ཆེ་བར་མཛད། མཁས་གྲུབ་སངས་བློ་བ་སོགས་ཆོས་སློབ་ཤིན་ཏུ་མང༌། བསམ་ཡས་མཆིམས་ཕུའི་སྒྲུབ་སྡེའི་འདྲེན་པ་མཛད་དེ་ཕྲིན་ལས་ཆེ་བར་བྱུང་ངོ༌།། ༈¿¿རྗེ་བཀྲ་ཤིས་འོད་ཟེར་ནི། འབྲི་སྟོད་དུ་སྐྱབས་བདུད་གསེར་གསུམ་ལས་བདུད་མོའི་དཔོན་གྱི་སྲས་སུ་འཁྲུངས། རྗེ་ཆོས་གྲགས་རྒྱ་མཚོ་མཇལ་བཀྲ་ཤིས་འོད་ཟེར་ཞེས་པའི་མིང་དང་ཡིག་དྲུག་གི་སྒོམ་ལུང་གནང༌། རྗེ་དཔལ་འབྱོར་དོན་གྲུབ་ལས་རབ་བྱུང་མཛད། ལོ་བརྒྱད་ནས་དགེ་ལུགས་པའི་བཤེས་གཉེན་འགའ་ལས་བསྡུས་གྲྭ་གསན། རི་བོ་དགེ་ལྡན་དུ་བཞུགས་སྡེ་སྣོད་དང་གསང་སྔགས་ལ་སྦྱངས་པས་མཁས་པར་གྱུར། མཁན་ཆེན་སྡོམ་རྒྱུན་པ་ཆོས་གྲུབ་བཟང་པོ་ལས་བསྙེན་རྫོགས་མཛད། ས་ལུགས་བདེ་མཆོག་ལཱུ་དྲིལ། ཕྱག་རྡོར་འཁོར་ཆེན་གྱི་དབང་རྣམས་ཞུས། རྣམ་ཐོས་ཀྱི་རི་བོར་རྗེ་ཆོས་གྲགས་རྒྱ་མཚོ་མཇལ། ཕྱག་ཆེན་དང་ཆོས་དྲུག་གི་ཉམས་ཁྲིད་ཞུས། མ་མགོན་གྱི་གདམས་སྐོར་དང༌། སྐུ་གསུམ་ངོ་སྤྲོད། རླུང་སེམས་གཉིས་མེད།

དོ་ཧ་སྐོར་གསུམ། གྲུབ་པ་སྡེ་བདུན། ནང་དོན་རྩ་འགྲེལ། རྗེ་ཉིད་ཀྱིས་མཛད་པའི་འཇིག་རྟེན་གསུམ་སྒྲོན་སོགས་དང་མདོ་སྔགས་ཀྱི་གཞུང་ལུགས་ཐམས་ཅད་ཞུས་ནས་གཞུང་ལུགས་ཀུན་ལ་མཁས་པར་མཛད། དབུས་གཙང་གི་གྲས་རྣམས་སུ་དྲུང་གི་གྲུབ་མཐའ་བཟུང་སྟེ་བགྲོ་གླེང་ཁྲོམ་ཐོག་ཆོད་པར་མཛད། སི་ཏུ་བཀྲ་ཤིས་དཔལ་འབྱོར་ལས་ལྔ་ཚད་ལྔ་དང་བེར་ནག་ཅན་གྱི་སྐོར་རྣམས་ཞུས། རི་ཁྲོད་དབེན་པར་རྩེ་གཅིག་ཉམས་ལེན་ཁོ་ན་མཛད། ཕྱོགས་བཅུའི་རྒྱལ་བ་ཐམས་ཅད་ཞལ་གཟིགས། ཟུར་དགོན་ནང་སོ་སྐུ་མཆེད་སོགས་ལ་ཕྱག་ཆེན་དང་ཆོས་དྲུག་གི་ཁྲིད་མཛད། སྒ་སྟོད་དུ་ས་གཡོས་ཀྱི་འཇིགས་པ་བཟློག །སྟག་མགོའི་རྟེན་མཇལ་བས་དགུན་དུས་ཆར་ཆེན་བབས། ཟུར་མང་དུ་ཕེབས་བྱ་བཏང་རིན་པོ་ཆེ་སོགས་ལ་ནཱ་རོ་ཆོས་དྲུག་གི་ཁྲིད་མཛད། ཚུར་ལ་རད་གླིང་ཆོས་སྐོར་རྣམས་ཞུས། རྗེ་མི་བསྐྱོད་ཞབས་དང་མཇལ། སྐྱེས་རབ་སོ་ལྔ་པའི་བཤད་པ་ཕུལ། རྗེའི་བཀའ་ལྟར་སྒར་དུ་བྱོན། ནང་དོན་གྱི་བཤད་པ། ཆོས་དྲུག་དང་དོ་ཧ་སྐོར་གསུམ་གྱི་བཤད་པ་སོགས་ཕུལ། དེ་ནས་ཟུར་མང་དུ་ཕེབས། བྱ་བཏང་སོགས་ལ་ཕུང་ལྔའི་རབ་བྱེད། སྙིང་པོ་བསྟན་པ་སོགས་ཀྱི་ལྗགས་བཤད་མཛད། དེ་ནས་རེ་ཞིག་རི་ཁྲོད་ཁོ་ན་མཛད། ཟུར་མང་དང་ཀརྨ་ལྷ་སྟེང་རྣམས་སུ་ཕེབས་རབ་བྱུང་དང་བསྙེན་རྫོགས། དབང་བསྐུར་ཁྲིད་འདེབས་མདོ་སྔགས་ཀྱི་གཞུང་བཤད་སོགས་ཆོས་ཀྱི་འཁོར་ལོ་བསྐོར། རོང་བོ་བན་སྒར་དུ་དགོན་པ་མཛད། ཆུ་མིག་གསར་དུ་བརྡོལ། སྒ་འདན། ལྷོ་རྒྱུད། སྐྱབས་བདུད་རྣམས་སུ་ཕེབས་ཆོས་ཀྱི་འཁོར་ལོ་རྒྱ་ཆེན་པོ་བསྐོར། རྗེ་མི་བསྐྱོད་ཞབས་ཀྱིས། སངས་རྒྱས་ཐེག་པར་དོན་གཅིག་རྨོངས་པ་བྲལ་ཞེས་སོགས་གསོལ་བ་བཏབ་པའི་བཀའ་ཤོག་ཕེབས། །རྗེ་བཙུན་བཀྲ་ཤིས་རྣམ་གཉིས་ཞེས། སངས་རྒྱས་མཉན་པ་དང་བཀའ་དྲིན་མཚུངས་པ་ཉིད་དུ་འཛིན་པར་མཛད་ཅིང༌། རྒྱལ་ཚབ་སྤྲུལ་སྐུ་གྲགས་པ་དཔལ་འབྱོར་ལ་སོགས་སྐྱེས་ཆེན་དུ་མ་དང་མདོ་ཁམས་ཀྱི་ལྷ་སྡེ་མི་སྡེ་ཆེན་པོ་ཐམས་ཅད་ཀྱི་བླ་མ་གཅིག་ཆོག་དུ་འཛིན་ཞིང་ངེས་དོན་སྒྲུབ་བརྒྱུད་ཀྱི་དགོངས་པ་ཐུན་མོང་མ་ཡིན་པར་སྟོན་པར་མཛད་དོ།།

༈¿¿སྡེ་བདུན་རབ་འབྱམས་པ་དབང་ཕྱུག་རྒྱལ་མཚན་ནི། གཙང་རྟིང་ཁེབས་པའི་ཞལ་ ངོ་ཡིན། གསེར་མདོག་ཏུ་པཎ་ཆེན་ཤཱཀ་མཆོག་རིན་པོ་ཆེའི་ཞབས་བསྟེན་ཏེ་སྦྱངས་པ་མཛད་ཅིང༌། གཙོ་བོར་ཚད་མ་སྡེ་བདུན་ལ་མཁས་པས་མཚན་དེར་ཐོགས། པཎ་ཆེན་གྱི་ཐུགས་རྩོམ་གྱི་པར་སྒྲུབ་པའི་འགན་བཞེས་མཛད་པ་སོགས་ཞབས་ཏོག་ཤིན་ཏུ་ཆེ། རྗེ་བདུན་པའི་དྲུང་དུ་པཎ་ཆེན་གྱིས་འབུལ་མོ་ཆེ་མཛད་སྐབས་སྡེ་བདུན་རབ་འབྱམས་པ་དབང་ཕྱུག་རྒྱལ་མཚན་འདི་པས་གཙོས་པའི་བསྟན་པ་ཡོངས་རྫོགས་ཀྱི་དགེ་བཤེས་བཅུ་གཅིག་ཞེས་འབུལ་ཡིག་དུ་བཏབ་ནས་ཕུལ། ཀརྨ་གྲྭ་ཚང་གི་འཆད་ཉན་སློབ་དཔོན་མཛད་ཅིང་སློབ་མ་མང་དུ་བྱོན། ཕྱིས་གཡམ་བཟང་གི་མཁན་པོ་དང་བཤད་གྲྭའི་ཆོས་སྟོན་པ་པོ་མཛད་དེ་ལུང་རིག་འཛིན་པ་མང་དུ་བྱུང་ངོ༌།། ༈¿¿དུས་ཞབས་པ་ཤཱཀྱ་དབང་ཕྱུག་ནི། རུ་དགོན་པར་དང་ཞ་ལུར་སྦྱངས་པ་མཛད། སྡེ་སྣོད་དང་ཁྱད་པར་སྔགས་ཡོ་ག་དང་དུས་འཁོར་ལ་མཁས་པས་མཚན་དུས་འཁོར་ཞབས་པར་ཆགས། རྗེ་བདུན་པ་ལས་གདམས་ངག་གསན་ཞིང་ཉམས་རྟོགས་ཆེར་སྐྱེས་ཏེ་དོན་གྱི་སློབ་མར་གྱུར། དྭགས་པོར་གསང་སྔགས་གླིང་བཏབ། རྗེ་སྨྱུག་ལ་པཎ་ཆེན་གྱིས་ཀརྨ་གསེར་ཕྲེང་ལ་གཡུང་གི་རྣམ་ཐར་ཉིད་མཛད་ཆེན་མོ་བཅུག །རྗེ་དེ་བཞིན་གཤེགས་པའི་རྣམ་ཐར་མི་ཉག་བློ་རིན་པས་མཛད་པ་སོགས་དང་སོག་དབོན་པའི་རྣམ་ཐར་བརྒྱ་རྩ་མ་ཆུང་ངུ་དང༌། རྗེ་དོན་ལྡན་ཞབས་ཀྱི་རྣམ་ཐར་ཧོར་སྟོན་སངས་རྒྱས་རྒྱལ་མཚན་གྱིས་མཛད་པ་སོགས་དང༌། བན་སྒར་བ་དང་གོའི་ཤྲི་པའི་རྣམ་ཐར་གཞན་མ་རྙེད་ནས་རྗེ་ཉིད་ཀྱིས་བསྟོད་པ་རེ་མཛད། དེ་རྣམས་གླེགས་བམ་གཅིག་ཏུ་མཛད་ནས་ལོ་རེ་ཞིང་ངེས་པར་ལུང་དུ་མཛད། རྗེ་བདུན་པའི་རྣམ་ཐར་ཁྱེད་བསྟེན་ཡུན་རིང་ཐུགས་རྒྱུས་ཆེ་རྣམ་ཐར་རྩོམ་པའི་འོས་ཁྱེད་དུ་འདུག་པས་མཛད་དགོས་ཞེས་གསུང་ཆོས་ཕར་གསན་ཚུར་གསན་སྐབས་སུ་བསྐུལ་བར་མཛད་ནས་རྗེ་དུས་ཞབས་པ་འདི་པས་བརྩམས་པའི་རྣམ་ཐར་ཆེས་ལེགས་པ་གཅིག་ཀྱང་ཡོད་དོ།།

༈¿¿ཆོས་རྗེ་དོ་བོ་རི་པ་ནི། ཡར་འབྲོག་མངོན་དགར་རབ་བྱུང་མཛད། བཀའ་བཅུ་པ་ནམ་མཁའ་རྒྱལ་མཚན་ཞེས་རྩོད་པའི་ཁྱུ་མཆོག་དུ་གྲགས། ཀརྨ་གྲྭ་ཚང་གི་ཟུར་ཆོས་པ་མཛད། རྗེ་བདུན་པ་ལས་ཐུགས་དམ་གྱི་རྟོགས་པ་བརྙེས་ཏེ་སྒྲུབ་པ་གཙོ་བོར་མཛད་ཅིང་གཡུང་དོ་བོ་རི་དང༌། བྱིའུ་ཆུ་མིག་ཏུ་སྒྲུབ་སྡེ་མཛད། སྐྱི་ཤོད་པའི་དཔོན་ས་ཆོས་རྗེས་རྩ་བའི་བླ་མར་བསྐུར་ཞིང་ཕྱག་ཆེན་ཐུགས་དམ་བསྐྱེད། ཆོས་རྗེ་ཀུན་སྤངས་པ་དང་བཀའ་བཅུ་པ་དབང་ཕྱུག་དཔལ་སོགས་སྒོམ་ཁྲིད་ཀྱིས་འགྲོ་དོན་ཚུལ་བཞིན་དུ་ནུབ་པ་དུ་མ་བྱུང་ངོ༌།། ༈¿¿རྗེ་དཔའ་བོ་ཆོས་དབང་ལྷུན་གྲུབ་ནི། དབུས་ཡར་ལུང་སྟོད་གཉལ་སྟོན་གཞིས་དཀར་འཁྲུངས། གདུང་མི་ཉག ཡབ་གོང་མ་ཀུན་དགའ་ལེགས་པའི་གསོལ་དཔོན་གྲགས་རྒྱལ་བ། ཡུམ་རྡོར་ཐོག་པའི་གདུང་རིགས་རྒྱལ་མོ་འཛོམ། སྐུ་མཆེད་གསུམ་ལས་འབྲིང་པོ་རྗེ་འདི་ཉིད་ཡིན་ལ། འཁྲུངས་མ་ཐག་ནས་སྔོན་གནས་དུ་མ་དྲན་ནས་གསུངས། ཡུམ་གྱིས་པང་དུ་བླངས་ཏེ་ནས་རྔོད་པ་ན་འབྲུ་དེ་ཐམས་ཅད་འགྲོ་བ་རིགས་དྲུག་གི་བཀོད་པར་གཟིགས། སྐུ་སྐྱེ་བ་སྔ་མའི་གནས་ལོ་རོ་བྲག་དམར་ཡིན་པས་ཞལ་བྱེ་འཕྲལ་དུ་བྲག་དམར་ལ་འགྲོ་གསུངས་པས་ཡབ་ཡུམ་རྣམས་བཙན་གནོད་པར་དོགས་པ་སྐྱེས། ཆུང་དུས་ཕྱག་མཛུབ་ཀྱིས་ས་བྲུས་པས། རྡོ་རྗེ་གཞོན་ནུའི་ལུགས་སྐུ་ཆུང་ངུ་ཞིག་རྙེད། དེ་ནས་བརྩམས་སྟེ་སྣང་བ་ཐམས་ཅད་འོད་ལྔའི་ཐིག་ལེ་དང་ཐིག་ཕྲན་གྱི་ནང་དུ་ཞི་བ་དང་ཁྲོ་བོའི་དཀྱིལ་འཁོར་གྱིས་གང་བ་རྟག་པར་གཟིགས། ཡུམ་གྱིས་རྒོལ་དུ་བྱུང་བས་འབྲོས་ཏེ་སེ་ཕུང་ལ་འཕྱངས་པས་སེ་བ་ལ་ཕྱག་རྗེས་གསལ་བར་བྱུང༌། ཡབ་ཀྱི་སྣེའུ་གདོང་དུ་གོང་མ་ཀུན་དགའ་ལེགས་པ་ལ་ཕུལ་ཏེ་གསོལ་ཇ་བར་བཅུག འཁོར་བ་ལ་སྙིང་པོ་མེད་པར་རྟག་ཏུ་མཁྱེན་པས་ཆོས་བྲོས་ཡང་ཡང་མཛད་ཀྱང་ཡབ་ཡུམ་གྱིས་བཀག་སྟེ་མ་ཐོན། ཕྱིས་དགུང་ལོ་བཅུ་བདུན་པའི་ཚེ་དགུན་དུས་གཅིག་ཉུང་ཇ་ཐུགས་སྤྲོ་མཛད་པའི་གྲལ་དབུས་སུ་ལྕགས་ཐབ་བཙུག་པ་ལ་གསོལ་ཇ་བཀོལ་མཁན་མཛད་པ་ན་རྡོ་ཁོག་ཏུ་ཇ་མར་རྒྱབ་པས་མེ་དམར་ལྷབ་ཀྱིས་འབར་བས་ཐུགས་དམ་གྱི་ངང་དུ་ལྷན་སོང་སྟེ་སྐྱོགས་ཚགས་ཕྱག་གཡས་གཡོན་གྱིས་བཟུང་བཞིན་པར་སྤྱན་ལྟ་སྟངས་སུ་ཧ་རེ་ལུས།

ཇ་གནམ་དུ་སོང་སྟེ་ཐལ་ཚུབ་ཀྱིས་ཁྱིམ་གང་བས་ཡབ་ཀྱིས་གཤག་དུ་ཁྲིད་ནས་བཀའ་བཀྱོན་མཛད་པའི་རྐྱེན་གྱིས་གསེར་ག་མ་གཏོགས་པའི་སྐུ་རྒྱན་རྣམས་པང་ཁེབས་སུ་དྲིལ་ནས་ཡབ་ཀྱིས་རྐེད་པར་སྦས། གསེར་ག་བསྣམས་ཏེ་ཟངས་རི་ཏེས་པོ་བྲག་དམར་ན་ལྷུན་བདེ་རབ་འབྱམས་པ་བཞུགས་པར་བྲོས། མདངས་གུ་རུ་ཆོས་དཔང་དང་མཇལ་བ་རྨིས། ཁྱོད་ལ་དེ་ལྟ་བུའི་འགྲོ་དོན་ཅན་འོང་ཞེས་མཚན་ཆོས་དབང་ལྷུན་གྲུབ་དུ་གསོལ་ཞིང་དགེ་ཚུལ་དུ་བསྒྲུབས། སྤྱན་སྔ་ལུགས་ཀྱི་ཕྱག་ཆེན་ཆོས་དྲུག་གི་ཁྲིད་བསྐྱངས་བ་ཙམ་ནས་གཅིག་ཆར་པའི་ཚུལ་དུ་རྟོགས་པ་ཤར། ཉིན་མཚན་གྱི་སྒྱུ་མ་གཅིག་ཏུ་འདྲེས། ལོ་ཕྱེད་གཉིས་ཙམ་ནས་གསང་སྤྱོད་ལ་འབྱོན་པར་བཞེད་དེ་རིམ་གྱིས་བྱོན། ལྷ་སར་ཕེབས་ཀའི་ཚེ་ལུང་པ་དང་གྲོང་སོགས་ཀྱི་རྣམ་པ་ཅི་ཡང་མེད་པར་ཐམས་ཅད་འོད་ཀྱི་རང་བཞིན་དུ་སོང་བའི་དབུས་ན་ཐུབ་པ་གཙོ་འཁོར་ལྔ་ཁོ་ན་བཞུགས་པར་གཟིགས་ཏེ་ཐུགས་ཉམས་འུར་ནས་ཐལ་བྱུང་དུ་ཇོ་བོའི་དྲུང་དུ་བྱོན་སྐུ་ལ་འཇུས་ཏེ་གསོལ་འདེབས་དང་སྨོན་ལམ་མང་པོ་ཤུགས་འབྱུང་དུ་གསུངས། དེ་ནས་བརྩམས་ཏེ་གནས་བྱིན་རླབས་ཅན་གར་ཕེབས་སུ་ཕལ་ཆེར་ཐུགས་ཉམས་འུར་བ་མང༌། དེ་ནས་སྐྱི་ཤོད་དང་བྱང་ཕྱོགས་སོགས་ཀྱི་གནས་རྣམས་སུ་གསང་སྤྱོད་དང་བར་བར་དུ། ལྕང་གླིང་པ་གཞོན་ནུ་བློ་གྲོས། སྟག་ལུང་ངག་དབང་གྲགས་པ། དཔལ་འཆི་མེད་གྲུབ་པ་ར་ལུང་རྒྱལ་དབང་ཆོས་རྗེ་སོགས་མང་པོ་ལ་ཆོས་གསན། ལྕང་གླིང་ཆོས་རྗེ་རྒྱལ་དབང་ཆོས་རྗེ་ལྷུན་བདེ་བ་རྗེ་འདི་གསུམ་ལ་ཁྱེད་གསུམ་གྱིས་ང་ཡི་སྐུ་རེ་གྱིས་གསུང་པ་ན་གཞན་གཉིས་ཀྱིས་གསེར་སྐུ་རེ་མཛད་ཅིང་རྗེ་འདིས་རིན་པོ་ཆེ་ཀླུ་འཇིམ་པ་ལ་བརྐོས་པའི་སྐུ་འདྲ་སོར་ལྔ་ཙམ་ཞིག་བཞེངས་པས་ཤིན་ཏུ་མཉེས་ཏེ་ཁོ་བོ་འདི་འདྲ་རང་ཞིག་ཡོད་སྙམ་གསུང་ནས་དབུ་ཞལ་དུ་འཇིབས་པའི་བྱིན་རླབས་ཅན་ཞིག་ད་ལྟ་བཞུགས། དབོན་ཁྱོད་ལ་ཕྲིན་ལས་ཆེན་པོ་འབྱུང་བ་འདུག་པས་སློབ་གཉེར་གྱིས་ཤིག་གསུང་ནས་འབྲས་སྤུངས་སུ་བྱོན་ཡང་ལས་ཚན་གྱིས་འཁྲུག་པས་ཐུགས་སྐྱོ་སྟེ་དབེན་པ་མཛད་པར་ཞུས།

མཚུར་ཕུར་སྤྱོད་མཛད་ཆོས་ཀྱི་རྡོ་རྗེ་ལ་གཏུམ་མོའི་མན་ངག་གསན་ཏེ་རས་བུད་ཀྱི་ཐོ་རངས་རས་ཆུ་གྲང་ལ་སྦངས་ཏེ་གསོལ་ནས་ཇ་ཡུན་རེ་ཙམ་ལ་སྐམ་ཞིང་རླངས་པ་ཆེན་པོ་འབྱུང་བ་དེ་ལྟ་བུ་གཞན་རྣམས་ལས་གསུམ་བཞིས་མང་བར་མཛད་པས་ངོ་མཚར་སྐྱེས་ཕྱིས་རས་བུད་མཛད་པ་ན་ཡང་རློན་རས་ཀྱི་ཕྱག་སྲོལ་འདི་མཛད་ཅིང་རླུང་ཁྲིད་མཛད་པ་ནའང་སློབ་མ་རླུང་འཛིན་བཅུག་ནས་སྣ་སྒོར་བྱ་སྤུ་བཞག །རླུང་གསུས་ལ་དབྱུག་པ་བསྣུན་ཏེ་བྱ་སྤུ་ལྡེག་མི་ལྡེག་ལྟ་བ་ལ་སོགས་པའི་ཕྱག་སྲོལ་ཡོད་པའང་བླ་མ་འདི་ལས་བྱུང་ངོ༌།། ཀོང་པོར་འབྱོན་པར་དགོངས་པ་ན་སྟོང་ཤོང་གི་ཟམ་ཁ་ཚུར་མར་མགོན་པོ་ཕྱག་དྲུག་པ་ཞལ་གཟིགས་ཏེ་སྐྱེ་བ་ཐམས་ཅད་དུ་ཕྲིན་ལས་སྒྲུབ་པར་ཞལ་གྱིས་བཞེས། ཟམ་ཁ་ཕར་མར་རྡོ་རྗེ་ཕག་མོ་བྱོན་ཏེ་བུ་ཁྱོད་ཟླ་བ་བདུན་པའི་ཚེས་བཅུ་ལ་རྩ་ཆུང་ཟངས་ཀྱི་མཚོ་བྲག་ཏུ་མ་སླེབ་ན་འདི་ཕྱིའི་རྟེན་འབྲེལ་འཆུག་གོ་གསུངས་པས་དེ་ཉིད་ནས་འོལ་ཁ་བརྒྱུད། ལམ་ཐམས་ཅད་དུ་འཇིགས་ཉེན་ཆེ་ཡང་མི་སྐྱོན་པ་ཞལ་བཞེས་མཛད་པ་ཐོག་ཏུ་ཁེལ། མགྲོན་པོ་ཀུན་གུས། ཟངས་མཚོར་ཕེབས་ཉིན་འཇའ་འོད་ཁ་དོག་སྣ་ལྔ་པ་ནམ་མཁའ་དང་ས་གཞི་ལ་བསུ་བའི་ཚུལ་དུ་བྱོན། མཁའ་འགྲོ་དང་ཞིང་སྐྱོང་གིས་བསུ་བར་གཟིགས། དེར་རྟོགས་པ་མཐར་ཕྱིན་རླུང་སྲོག་ཐུར་འདྲེན་པའི་གྲུབ་ཆེན་ཀུན་བསམ་པ་ཡང་དེར་ཕེབས་པས་གཉི་ག་ཕན་ཚུན་དུ་དག་པའི་སྣང་བ་ཆེར་ཐོབ། རི་ཆོས་ལ་སོགས་པའི་ཆོས་དུ་མ་གསན། དེའི་ཚེ་རྗེ་དཔའ་བོ་འདི་ཐུགས་དམ་མཁའ་འགྲོ་སྙིང་ཐིག་ལ་གཙོ་བོ་མཛད་དབང་གིས་སྤྱིར་ཐུགས་ཉམས་འུར་ཞིང་ཁྱད་པར་དུ་མཁའ་འགྲོ་མང་པོ་ཐུགས་རྒྱུད་ལ་ཞུགས་པའི་ཚུལ་གྱིས་སྔོན་མ་གྲགས་པའི་རྒྱུད་མང་པོ་ཤ་ར་ར་གསུང་པ་དང་ཆོས་ཉན་རྣམས་ཀྱི་དམ་ཚིག་ཉམས་ཆག་སེལ་བ་དང་མ་འོངས་པ་ལུང་སྟོན་པ་དང༌། མཚོའི་སྟེང་ལ་ས་གཞི་ལ་བྱ་བ་ལྟར་འབྱོན་པ་དང༌། མཚོ་ནང་ནས་ཞིང་སྐྱོང་གི་ཆིབས་རྗེས་དང་རེ་མ་ཏིའི་སྐུ་སོགས་བསྟན་ཞིང་སླར་མཚོར་སྐྱལ།

ཕྱག་རྗེས་ཞབས་རྗེས་མང་དུ་བྱུང་བ་རྣམས་མཚོར་བསྐྱུར་ཞིང་སྦས་པ་སོགས་དཔག་མེད་བྱུང་བས་ཐམས་ཅད་ཧ་ལས་ཏེ་ཁ་ཅིག་གིས་སྨྱོ་བར་ཐག་བཅད། ཕལ་ཆེར་གྱིས་དཔའ་བོ་ཞིག་ཡིན་པ་འདྲ་ཞེས་མཚན་དཔའ་བོར་ཆགས། ཆོས་རྗེ་ཀུན་བསམ་པས་དངོས་ཉམས་རྨི་ལམ་གྱི་བརྟག་པ་མང་དུ་མཛད་པས་རྗེ་འདི་དང་མཇལ་ཕྱིན་ཆད་ཐུགས་དམ་ལ་སྐྱེད་ཆེར་བྱུང་བས་ཐུགས་ཆེས་ཏེ་བླ་མ་ལྟ་བུར་བསྐུར། རྣམ་ཐར་བདུད་རྩིའི་ཆར་འབེབས་མ་ཡང་མཛད། འདི་ལྟ་བུའི་ངོ་མཚར་ཧ་ལས་པས་སྐུ་ཚེ་ཐུང་དུ་དོགས་ཞེས། མཁའ་འགྲོའི་བྲོ་ར་ཟངས་ཀྱི་མཚོ་བྲག་ཏུ། ཞིང་སྐྱོང་མཁའ་འགྲོ་ཡི་དམ་དུ་མ་གཟིགས།། བདེན་འཛིན་ཞིག་པས་ཕྱག་རྗེས་ཞབས་རྗེས་བཞག། སྤྲུལ་པའི་དཔའ་བོ་ཁྱོད་ལ་གསོལ་བ་འདེབས།། གསོལ་བ་འདེབས་སོ་ཞིང་འདིར་བརྟན་པར་བཞུགས།། ཞེས་སོགས་ཀྱི་བརྟན་བཞུགས་མཛད། ཕན་ཚུན་མནལ་ལམ་བཟུང་ནས་གཟིགས་རེས་མང་དུ་མཛད། གཙང་ཕྱོགས་སུ་གསང་སྤྱོད་ལ་བྱོན་ཏེ་སྐབས་ལ་ལར་མི་གཅོད་དྲག་པོ་ཡང་མཛད། གཙང་བསམ་འགྲུབ་རྩེར་དེ་དག་གི་སྐྱེ་བོས་གུས་པར་བྱས་པ་ན་གཙང་པོའི་བྱེད་གླིང་རྩྭ་ཤིང་གིས་ཁེབས་པ་གཅིག་ན་ཉིན་རེ་ཞིང་འཇའ་ཚོན་གྱི་གུར་དང་མེ་ཏོག་གི་ཆར་འབབ་ཅིང་མཚན་བཞིན་མཁའ་འགྲོ་དཔག་ཏུ་མེད་པ་འདུ་བར་གཟིགས་ཏེ་དྲིས་པ་ན་སྤྲང་རྒན་གཟའ་མི་ཞིག་འདུག་ཟེར་ཏེ་བྱོན་པས་རྩ་སྤྱིལ་ནས་ཉེ་གནས་མ་བསྒྲེས་མོ་ཞིག་ཚུར་བྱུང༌། བླ་མ་ལ་མཇལ་བར་ཞུས་པས་སུ་ལ་ཡང་མི་མཇལ་བ་ཡིན་ཟེར། ནན་གྱིས་ཞུས་པས་དེས་བླ་མ་ལ་ཞུས་ཏེ་དྲུང་དུ་བྱོན་པ་ན་བསྒྲེས་པོ་གཟི་བརྗིད་ཅན་ཞིག་འདུག་པ་ལ་ཕྱག་བྱས་པས་ཁྱོད་ལ་དགེ་སྦྱོར་ཅི་འདྲ་ཡོད་གསུངས། ཉིན་མ་ཡེངས་མཚན་མ་འཁྲུལ་ཙམ་ཡོད་ཞུས་པས། ཨ་རེ་སྡུག་ལས་དང་པོ་པ་རུ་འདུག་གསུངས། བླ་མ་འདི་སུ་ལ་ཡང་གཏམ་ཆེར་མི་གསུངས། ཉིན་མཚན་མེད་པར་བྷྲཱུཾ་བྷྲཱུཾ་ཞེས་དང་སྐབས་སུ་སྔོན་པོ་སེར་པོ་དམར་པོ་ལྗང་གུ་ཞེས་གསུང་བ་ཞིག་འདུག

ཁྱོད་སྐལ་ལྡན་དུ་འདུག་གསུངས་ནས་ཁོང་རང་གིས་སངས་རྒྱས་སྟོང་ལ་དངོས་སུ་གསན་པའི་སངས་རྒྱས་སྟོང་རྩའི་ཁྲིད་གསུངས། ལས་རྒྱུ་འབྲས་ལ་འཛེམ་པ་གལ་ཆེ། ང་ཡང་སྔོན་བརྟུལ་ཞུགས་ཚེ། མི་གཅོད་དང་གཉན་ས་ལ་བརྟུལ་ཞུགས་མང་དུ་བྱས། ཁྱད་པར་ངོ་མཚར་རོང་དུ་གཟའ་བདུད་གནས་པའི་ཤུག་སྡོང་ཞིག་གི་རྩར་གཅོད་བྱས་པས་ཚར་སློང་གང་ཡང་མ་བྱུང་བས་དྲག་གཅོད་བྱས་ཤུག་སྡོང་ལ་མེ་རྒྱབ་པས་གཟའ་བདུད་ཀྱིས་ཐོག་ཕབ་ནས་འདི་བཞིན་བྱུང་བ་ཡིན་གསུངས་ནས་དབུ་གཙུག་བསྟན་བྱུང་བས་དབུ་ཐོད་དབུ་ཀླད་དང་བཅས་པ་ཐེ་བོང་ཤོང་ལྷག་པར་བུག་པ་ཧར་གྱིས་འདུག་པ་ལ་བདུད་རྩི་བྱུང་ཚད་དེར་བཅུག་ནས་འཇོག ཐོག་མདེལ་རྐན་གཉེར་གྱི་ཁྲོད་ན་ཉུག་གེ་འདུག འདི་ལ་ན་ཚ་ཟུག་གཟེར་ཆེ་བར་བྱུང་ནས་རྡོ་རྗེ་རྣམ་འཇོམས་ལ་འདོན་པར་ཞུས་པས་དེས་མ་ཐོན། དཔལ་རྟ་མགྲིན་གྱིས་ལན་གསུམ་བཏོན་པས་མ་ཐོན། སངས་རྒྱས་ཤཱཀྱ་ཐུབ་པ་ལ་ཞུས་པས་དབུའི་གཙུག་ཏོར་ཕར་ཡོལ་ཚུར་ཡོལ་མཛད་ནས། ཨ་ར་ར་ང་མགོ་ན་སེམས་ཅན་གྱི་ལས་འདི་མཐུ་ཆེ་བར་འདུག་གསུངས། རྗེ་བཙུན་སྒྲོལ་མ་ལ་ཞུས་པས་འདི་བསལ་ན་ཕྱི་མར་དམྱལ་བར་ལན་གཅིག་སྐྱེ་དགོས་པར་འདུག ད་ལྟའི་འདི་དང་དུ་བླངས་ན་ཕྱི་མར་ཉམས་སུ་མྱོང་མི་དགོས་པར་འདུག་གསུངས་པས་འོ་ན་ད་ལྟ་ལ་བདག་གིར་བགྱིད་པར་ཞུས་པ་ཡིན་གསུངས། བསྐལ་པ་དཔག་མེད་ཀྱི་སྔོན་དུ་ད་ལྟའི་ཆོས་རྗེ་ཀརྨ་པ་དང་ང་གཉིས་བྱང་ཆུབ་ཏུ་སེམས་མཉམ་དུ་བསྐྱེད་པ་ཡིན་ནའང་ཁོང་ཚོགས་གཉིས་རྒྱ་ཆེ་བས་གཞན་དོན་རྒྱ་ཆེན་འགྲུབ། ཁོ་བོ་དེ་ཙམ་མ་བྱུང་སྟེ་ཚེ་རབས་ཕྱི་མ་ནས་གཞན་དོན་རྒྱ་ཆེན་པོ་འབྱུང་གསུངས། ལ་ཕྱི་ལ་སོགས་པར་བྱོན། ལ་ཕྱི་དང་ལིང་བ་བྲག་ལ་སོགས་པར་རྗེ་བཙུན་ལ་བྱུང་བའི་ཆ་མཐུན་གྱི་ཚར་སློང་བྱུང༌། ཆུ་མིག་དངུལ་འབུམ་གྱི་རྩར་སྐྱེས་པ་གཅིག་དང་བུ་མོ་ཞིག་རྟ་འོལ་བ་ཞོན་ནས་བྱུང་བ་ལ་ཐུགས་འུར་ཏེ་ད་ལྟ་གང་དྲན་པ་ཅིག་ཕུལ་གསུངས་པས་བུད་མེད་དེས་ཤེལ་ཕྲེང་ཞིག་ཕུལ་བྱུང༌།

ཐུགས་འུར་ནས་ཆུ་དེ་ལ་མ་ཐོགས་པར་བྱོན་པས་དེ་གཉིས་ཆེར་དད། ཀོ་རོ་ལ་ཐོག་དུ་ཇག་པ་མི་བདུན་དང་མཇལ་བ་ལ་མགུར་གསུངས་པ་སོགས་རྗེ་བཙུན་མི་ལའི་རྣམ་ཐར་དང་ཆ་མཐུན་པ་ཁོ་ན་བྱུང༌། སླར་ལོ་རོའི་སར་བྱོན་འཇོལ་སྣང་གི་ཡུལ་གཟིགས་པའི་ས་ནས་ཐུགས་ཉམས་འུར་ཏེ་ཕེབས། སྐྱེ་སྔའི་གནས་མ་གི་ན་ཁང་པ་ཁྲ་བོ་གསུམ་སྒྱེད་པོ་བཙུགས་པ་ལྟར་ཡོད་པ་ལ་ད་གཅིག་ལས་མི་འདུག་གསུངས་པ་ལ་དབོན་པོ་ཤཱཀ་རྒྱལ་བ་ན་རེ་ནག་ཚང་ཁྲ་བོའི་རྩེ་ཕབ་མཆོད་ཁང་ཁྲ་བོ་འགྱེལ་བ་ཡིན་ཟེར། འཇོལ་སྣང་གི་ནང་དུ་བྱོན་ཚེ་གདུང་འབུམ་ལས་བདུད་རྩིའི་ཆུ་བབ། འཇོལ་སྣང་གི་རྒྱབ་འོད་གསེབ་དུ་ཕེབས་ནས་འདི་ན་མཆོད་རྟེན་ཆུང་ངུ་ཡོད་པ་དྲན་ནམ་གསུངས། ཡུལ་མི་རྒན་པོ་རྣམས་ཀྱིས་ཡོང་པར་དྲན་ཡང་ས་མིག་མ་དྲན་ཟེར་བས་ཞང་གི་དབུས་གཅིག་ཏུ་འདི་ན་ཡོད་པ་ཡིན་རྐོས་དང་གསུངས། བརྐོས་པས་མཆོད་རྟེན་གྱི་རྨང་དང་སཱ་ཙྪ་མང་དུ་བྱུང་བས་ཡུལ་མིས་དེར་མཆོད་རྟེན་བྱས་ཏེ་སྐྱེ་དྲན་འབུམ་པར་གྲགས། སྤྲུལ་སྐུ་རྒྱལ་མཚན་དཔལ་བཟང་དང་སྤྲུལ་སྐུ་གཞོན་ནུ་ལྷུན་གྲུབ་སོགས་ཀྱི་སྔོན་གནས་མང་དུ་དྲན་ནས་གསུངས་པས་སྔོན་གྱི་གྲྭ་སློབ་ཀུན་ཡིད་ཆེས་ཏེ་སྤྲུལ་སྐུ་རྩོད་མེད་དུ་གྲགས་ཤིང༌། དེ་དག་གི་སྐྱེ་ཕྲེང་སྔ་མ་ཆོས་རྒྱལ་རིན་ཆེན་གླིང་པ་སྟེ། དེ་ལས་སྔོན་སྤྲུལ་པའི་ཚུལ་བསྟན་དུ་མས་ཕྲིན་ལས་ཀྱི་སྒོ་བསམ་གྱིས་མི་ཁྱབ་པར་བསྟན་པ། དེ་ཡང་ཆོས་སྐུ་འོད་དཔག་མེད་ཀྱི་སྤྲུལ་སྐུ་ཐུགས་རྗེ་ཆེན་པོས་ཛམ་གླིང་གདུལ་བར་རྒྱལ་སྲས་ཀྱི་ཚུལ་གྱིས། ཕྱི་རོལ་རྒྱང་འཕེན་པའི་སྟོན་པ་འཁོར་ཚོགས་ལྔ་བརྒྱ་བཅས་མུ་སྟེགས་མང་པོ་རྩོད་པས་ཕམ་པར་བྱས་པ་དང༌། དེ་ཉིད་རྡོ་རྗེ་རྣལ་འབྱོར་མ་དང༌། དཔལ་འཁོར་ལོ་སྡོམ་པ་ཡབ་ཡུམ་སྤྲོ་བསྡུའི་ཚུལ་བསྟན་དུ་དགེ་སློང་མའི་དངོས་པོར་མཛད་ནས་རྫུ་འཕྲུལ་གྱིས་མུ་སྟེགས་བཏུལ་བ་དང༌། སླར་ཡང་རྒྱལ་སྲས་གཅིག་པུ་རྣལ་འབྱོར་གྱི་དབང་ཕྱུག་གསང་སྔགས་སྤྱོད་པའི་ཚུལ་གྱིས་འགྲོ་བའི་དོན་མཛད་པ་སོགས་མཐའ་ཡས་པར།

ཆོས་རྒྱལ་རིན་གླིང་པའི་རྣམ་ཐར་རི་བོ་པ་ནམ་མཁའ་འོད་ཀྱིས་མཛད་པར་ཕལ་ཆེར་ལུང་དྲངས་པ་ཇི་ལྟར་སྔོན་མཛད་ཕྲིན་མང་དུ་བསྟན་པ་དུ་མ་གསུངས་པར་མཛད་དོ།། ཡུལ་ཕྱོགས་དེར་བཞུགས་པ་དགུང་ལོ་ཉེར་ལྔ་པའི་ཚེ་བསྙུན་ཤིན་ཏུ་ལྕི་བ་ཞིག་བྱུང་ནས། ནད་ལ་སྨན་པ་མི་འགུགས་ཤིང༌།། གདོན་ལ་རིམ་གྲོ་མི་བྱེད་པར།། སོགས་ཀྱི་མགུར་གསུངས། སྨན་དཔྱད་སོགས་མ་མཛད་པར་རོ་སྙོམ་ཁོ་ནས་གཞི་མེད་དུ་གྲོལ། བློས་བཏང་གི་སློབ་མ་འགའ་ཟུང་དང་བཅས་ཏེ་ཡུལ་ཕྱོགས་དུ་མར་བྱོན། སྤྱིར་རྗེ་འདི་སྔོན་བྱ་བྲལ་གྱི་བརྟུལ་ཞུགས་མཛད་དུས་སྐུའི་ཆ་བྱད་ནི་ངེས་མེད་དུ་མཛད། རེས་ལུང་སྟོང་གྲོག་མདོ་ལ་རྩེ་སོགས་སུའང་ཞག་མང་པོ་བཞུགས་སུ་དང་ཡང་གཏམ་མི་མཛད། རེས་བླ་མ་ཡི་དམ་སངས་རྒྱས་བྱང་སེམས་སོགས་ལ་བསྟོད་པ་ཁོ་ན་མཛད་ཅིང་སྤྱན་ནམ་མཁའ་ལ་གཟིགས་ནས་འབྱོན་པ་ཉིན་མཚན་སྦྲེལ་མར་མཛད། རེས་སྐྱོ་ཤས་དང་ངེས་འབྱུང་གི་མགུར་ཁོ་ན་གསུང་ཞིང་སྤྱན་ཆབ་འབྱུང་ཞིང་ཡུལ་གྲུུ་མ་ཐོས་པ་མང་པོའི་མི་ཆེན་ལ་སོགས་པ་ཤི་ནས་ངན་སོང་བ་སོགས་ཀྱི་ཚུལ་གསུང་ཞིང་བར་དོའི་སེམས་ཅན་ལ་ཆོས་བཤད་ཀྱི་མགུར་ཁོ་ན་གསུངས། རེས་རྡོ་རྗེ་ཐེག་པའི་རྒྱུད་ཀྱི་ཚིག་སྔོན་མ་གྲགས་པ་དཔག་མེད་ཞལ་ཐོན་མཛད། རེས་རྟོགས་པའི་མགུར་དཔག་མེད་བཞེངས་ཏེ་སློབ་མ་རྣམས་ཀྱང་དེ་དག་ལ་མོས་པ་བྱེད་པ་མ་གཏོགས་ཆོས་ཙམ་མི་གསུངས། རེས་སུས་ཅི་ཕུལ་ཡང་གཅན་གཟན་གྱི་སྔོན་དུ་རྩྭ་བཞག་པ་ལྟར་འདོར། རེས་ཅུང་ཟད་རེ་ལ་ཕོངས་པ་ལྟར་མཛད། རེས་སུ་འཕྲད་ལ་མ་འོངས་ལུང་དུ་སྟོད་པ་རྣམས་ཅུང་ཟད་ཀྱང་མི་སླུ། དེ་ལྟར་མ་ངེས་པའི་སྤྱོད་པ་མཛད། མངོན་མཁྱེན་ཡང་ཐུགས་ཉམས་འུར་ན་མ་གཏོགས་རང་གར་མི་གསུངས་པའི་དམ་བཅའ་མཛད། སྤྱིར་གཞན་རྒྱུད་ཧལ་ཧོལ་ཤེས་པ་འདི་འདྲ་ཁོ་བོ་ལ་ལོ་གསུམ་ནས་ཡོད། ཁམས་ཀྱི་རྟེན་འབྲེལ་ལས་བྱུང་བ་ཡིན་པས། འདི་འདྲ་ལ་བློར་མི་ཆུད་པ་མི་དགོས་གསུངས།

ད་ལྟར་དགུང་ལོ་སུམ་ཅུ་ལ་ཉེ་བའི་བར་དུ་གསང་སྤྱོད་ཚོགས་སྤྱོད་ཆུང་འབྲིང་དང་རིག་སྤྱོད་སྤྲོས་བཅས་སྤྲོས་མེད་དང་ཤིན་ཏུ་སྤྲོས་མེད་སྟེ་སྤྱོད་པ་དེ་ཐམས་ཅད་ལྷན་ཅིག་དུ་མཛད། དེ་ཕྱིན་ཕྱོགས་ལས་རྣམ་པར་རྒྱལ་བ་དང་ཚོགས་སྤྱོད་ཆེན་པོ་ལྷན་ཅིག་ཏུ་མཛད་སྟེ་སྣོད་ལྡན་གྱི་སློབ་མ་རྣམས་ལ་སྨིན་གྲོལ་གྱི་ལམ་ཚུལ་བཞིན་དུ་སྩོལ། སྐྱེ་བོ་ཐམས་ཅད་ལའང་མཐོང་ཐོས་དྲན་རེག་གི་གཞན་དོན་མཛད། དཔལ་ལྡན་ལྷ་མོ་དུད་སོལ་མ་དང་ཁོལ་པོ་དར་ཐོད་ཅན་གྱིས་སྤྱན་འདྲེན་པར་གཟིགས་ནས་གྲོ་བོ་ལུང་གི་ཕྱོགས་སུ་བྱོན། དེའི་དུས་ཡུལ་དེ་དག་ན་ནད་ཡོད་པ་ན་ལྷ་མོའི་འཁོར་ཞིག་མི་ལ་བབས་ནས་འདིར་ཨོ་རྒྱན་གྱི་སྤྲུལ་པ་ཞིག་འབྱོན། དེ་ནས་ནད་ཡམས་ཆད་འགྲོ་ཟེར་ཏེ་ཆོས་རྗེ་ཕེབས་མ་ཐག་ཆད། ཟུར་ཕུག་དང་ཁྱད་པར་ཟངས་ཕུག་ཏུ་སྐུ་མཚམས་དམ་པ་ཡུན་རིང་བ་མཛད་པའི་ཚེ་རེས་མཚན་རིལ་གྱིས་ཆོས་སྐྱོང་གི་བསྟོད་པ་དང་བསྐུལ་མཛད་པ་ན་ཐམས་ཅད་ཀྱང་ཟིལ་གྱིས་ལྡངས་མི་ནུས་པ་ཙམ་བྱུང་སྐད། 

མོན་བུམ་ཐང་གཟིགས་པར་བཞེད་ནས་ཆུ་ཁྱེར་གྱི་བར་བྱོན་པ་ན་རྟེན་འབྲེལ་ཅུང་མ་འགྲིག་གསུང་ནས་ཕྱིར་ཕེབས། ཐུགས་འུར་ནས་ལམ་མིས་ཐར་དཀའ་བ་རྣམས་ལའང་ཆིབས་རྒྱུག་མཛད་ནས་སྲས་མཁར་དུ་བྱོན། བུ་མོ་ཆུང་ངུ་ཞིག་ལམ་ན་འདུག་པ་ལ་ལག་པས་གང་ཟིན་ཞིག་ད་ལྟ་ཕུལ་གསུངས་པས་དེས་སྤེན་མ་ཞིག་བཅད་ནས་ཕུལ་བྱུང་བས་སྤེན་བད་ཅིག་བྱེད་དགོས་པར་འདུག་གསུངས་ཏེ་རྗེ་མར་པའི་སྐུ་མཁར་རྗེ་བཙུན་མི་ལས་བརྩེགས་པ་སྲས་མཁར་དགུ་ཐོག་གི་རྩེར་སྔར་རྗེ་མར་པའི་དུས་ཀྱི་སྤེན་བད་ཆེས་བརྙིངས་ཏེ་སྤེན་མའི་རྙིང་མ་ཇ་བག་འདྲ་བ་དམ་དུམ་ཙམ་ལུས་པ་དེ་སླར་ལེགས་པར་གསོས་ཤིང་མཆོད་ཁང་གོང་འོག་ཏུ་མཆོད་པ་དུ་མ་མཛད། རྒྱལ་མཁར་བའི་ནང་སོ་ཀུན་བཟང་པ་ཤིན་ཏུ་དད་ཅིང་ཞབས་ཏོག་བྱས། སྲས་མཁར་གྲོ་བོ་ལུང་གི་གནས་ཆེན་འདི་ཕུལ་བས་བཞུགས་དགོས་ཞུས་པ་ན་ཁོ་བོས་བདག་གིར་མི་བྱེད་པ་ཡིན་གསུངས་ནས་མ་བཞེས། སྐྱོལ་བྱ་བའི་རི་ཁྲོད་དུ་ལྷུན་གྲུབ་བྲག་ལེར་མིང་བཏགས་གཟིམ་སྤྱིལ་མཛད་ནས་བཞུགས། གསུང་ཆོས་སྨར་བར་གནང༌། འདི་ཕྱིན་གྲ་པ་མང་དུ་ཡོད་པ་རྣམས་ཀྱང་ཆོས་ལུང་ཚོགས་པ་དང་ཚོགས་དགེ་འདུན་སྒང་དང་ཕྱིས་སྒར་ཆེན་དུ་རྗེ་བཙུན་སྐྱ་སེའི་དྲུང་དུ་བསྙེན་རྫོགས་ཞུ་བར་གཏོང་སྡོ་ཐོག་མ་དྲུང་ནས་ཤཱཀྱ་བས་དབུ་མཛད་པ་སོགས་རེ་རེ་ལ་ཉི་ཤུ་དང་བཅོ་ལྔ་སོགས་ཡོད་དེ་ཐམས་ཅད་བསླབ་ཚུགས་ཤིན་ཏུ་གཙང༌། བདེ་མཆོག་ལཱུ་ཧི་པ་དཔལ་ལྡན་བླ་མས་མཛད་པའི་མངོན་དཀྱིལ་དར་ཞིང་བསྙེན་སྒྲུབ་ལ་འགོད། ཨོ་ཌྱན་བསྙེན་སྒྲུབ་དང་ཆོས་དྲུག་སྲས་མཁར་མ་སོགས་ལ་སྨར་ཁྲིད་མཛད། དེ་སྐོར་དུ་ལོ་དུ་མ་བཞུགས་སླར་ལྷོ་ཤར་རྟ་ཤུལ་དུ་སྐུ་གྲིབ་ཀྱིས་བསྙུན། ཐིམ་རིམ་ཡང་ཕལ་ཆེར་རྫོགས་ཏེ་གཤེགས་པར་མཁྱེན་ནས་རྣལ་འབྱོར་པ་གྲོང་ཡུལ་དུ་འཆི་བ་ཕོངས་པས་རི་ལོགས་ཡ་གིར་སྐྱོལ་གསུང་བ་ན་ལྷ་བཞི་དགོན་པར་གདན་དྲངས་ཚེ་གཞི་བདག་ཚ་ལུང་བྲག་བཙན་སྤུན་བཞིས་ཆིབས་པའི་རྨིག་པ་ནས་འདེགས་པར་དུ་མས་མཐོང༌།

དེར་ཕེབས་འཕྲལ་ནས་སྐུ་ཁམས་ཀྱང་དངས་ཕྱིས་དེར་རིང་དུ་བཞུགས་ཤིང་སློབ་མ་མང་དུ་བྱུང༌། ཡུགས་སེ་ཚངས་བྱ་བའི་གནས་སུ་བཞུགས༌། གྲ་པ་མང་ཞིག་ཕུག་ཆེ་བ་ཞིག་ཏུ་མུན་ཁང་ལ་བཞུགས། གཞན་རྣམས་ཕུག་སོ་སོར་མུན་ཁང་བྱས། ཐམས་ཅད་ཀྱི་བུག་སྒོར་ཞག་གཉིས་གསུམ་ལ་དམིགས་པ་སྐྱེལ་དུ་འབྱོན། འདིའི་ཚེ་རྗེ་ཆོས་གྲགས་རྒྱ་མཚོ་གཉལ་ཆོས་རྒྱལ་ལྷུན་པོར་ཕྱི་མ་ཕེབས་པའི་སྐབས་ཡིན། སྙན་གྲགས་ཀྱིས་བསྐུལ་བས་ལྷོ་ཤར་ནུབ་ཀྱི་སྐྱེ་བོ་མཐའ་དག་མཇལ་དུ་སོང༌། དེའི་ཚེ་མུན་ཁང་བ་རྣམས་མཇལ་བར་འགྲོ་འདོད་ཀྱི་རྟོག་པ་དྲག་པོ་བྱུང་ཞིང་རྒན་པ་རྣམས་ཀྱིས་འབྱོན་པར་ཞུས་པ་ན། ཁོ་བོ་རྗེ་ཐམས་ཅད་མཁྱེན་པ་དང་འོད་གསལ་གྱི་ངང་དུ་འབྲལ་བ་མེད་པས་དངོས་སུ་མཇལ་མ་མཇལ་ལ་ལྟོས་པ་མེད། མཇལ་ནའང་སྔོན་གྱི་སྨོན་ལམ་ཞིག་གིས་ཐུགས་རྗེས་ནི་འཛིན་པར་ཡོང༌། ད་རེས་ཕྱིན་ན་ཁྱེད་རང་ཚོས་དགེ་སྦྱོར་ནི་གཡེང་བས་འཁྱེར་བར་འདུག འོན་ཀྱང་ཁྱེད་རྣམས་ཀྱི་འདོད་པ་དང་སྦྱར་ནས་འགྲོ་གསུངས་ཏེ་བྱོན། སྒར་གཟིགས་པ་ཙམ་གྱིས་ཐུགས་ཉམས་འུར། འབུལ་ཆེན་མཛད་པའི་དུས་སུ་འབུལ་བའི་དངོས་པོ་རེ་རེ་ལ་ཚིགས་བཅད་ལྷུག་གི་བསྔགས་པ་དཔག་མེད་མཛད། སྨོན་ལམ་རེ་དང་སྦྲགས་ནས་ཕུལ་སྐུ་གཟི་བརྗིད་ཆེ་གསུང་ཟླ་མེད་ཐུགས་མོས་གུས་དང་བྱིན་རླབས་ཀྱི་ཤུགས་གཞན་དང་མི་འདྲ་བས་ཁྲོམ་ཐམས་ཅད་སྣང་བ་འགྱུར་ཏེ་འུར་དིང་དུ་སོང༌། རྗེ་དྭགས་པོ་རབ་འབྱམས་པ་དང་ཐུགས་འདྲེ་བར་བྱུང་བས་ཞུ་སྣ་སོགས་མཛད། ཁྲོམ་ཆེན་པོ་ལ་རྗེ་ཐམས་ཅད་མཁྱེན་པས་གསུང་ཆོས་གནང་བ་ན་རྗེ་དཔའ་བོས་རྗེ་ཕྲིན་ལས་པ་ལ་མཎྜལ་ཞིག་ཕུལ་ན་ཞུས་པས་མང་པས་མི་འགྲིགས་གསུངས། ས་གཞི་སྤོས་བྱུག་ལ་མི་འགྲིགས་རྒྱུ་ཅི་ཡོད། འགྲིག་མི་འགྲིག་ལ་ཕན་ཡོན་ཁྱད་ཅི་ཡོད་སྙམ་པ་བྱུང་གསུངས་ཏེ་བཞེངས་ནས་མཎྜལ་ཕུལ་བས་ཐམས་ཅད་དད་པས་འུར། སྔོན་ཁྲོམ་རྣམས་ཤབ་ཤུབ་བྱེད་པ་ལ་དེ་ཉིན་ཐམས་ཅད་ཞི་གནས་ཐོབ་པ་ལྟར་ཉན།

མཇལ་ཉིན་ནས་རྗེ་ཐམས་ཅད་མཁྱེན་པ་ཤིན་ཏུ་མཉེས་པར་མཛད་ཅིང༌། ཇ་གྲལ་གྲོལ་ཁར་བླ་མ་དཔའ་བོ་ཅུང་ཟད་འཐེན་གསུངས་ནས་ཞལ་འཛུམ་མཛད་དེ་ཁྱེད་ཀྱིས་ངེད་ཀྱི་བཀའ་བཞིན་སྒྲུབ་དགོས་གསུངས། དེ་ལྟར་ཡང་ཡང་དུ་གསུངས། གསུང་ཆོས་ཀྱང་ཅི་རིགས་གནང་ཞིང་ཐུགས་ཡིད་གཅིག་ཏུ་འདྲེས་པར་གྱུར། ཕྱིས་ཅི་ཞིག་ན་ལྷོ་གྲོ་བོ་ལུང་འདིར་ཀརྨ་པའི་བསྟན་པ་ཞིག་ཡོད་པའི་རྟེན་འབྲེལ་ཡོད་ནའང་སྔར་འགྲིག་པ་ཞིག་མ་བྱུང་བ། ད་ཁྱེད་དེ་ཕྱོགས་ལ་ཕྲིན་ལས་ཆེ་བ་ཡོད་འདུག་པས་དེར་ངེད་ཀྱི་སྒྲུབ་སྡེ་ཅིག་ཅིས་ཀྱང་འདེབས་དགོས་གསུངས་པས་བདག་གིས་ཅི་ནུས་ཞིག་འདེབས། དེ་ནས་ཕྱག་ཉིད་དུ་འབུལ་བས་བླ་མ་ཞིག་གནང་བ་ཞུ་ཞེས་ཞུས་ཏེ་གྲོ་བོ་ལུང་དུ་བྱོན་པས་ནང་སོ་ཀུན་བཟང་པ་ཤིན་ཏུ་མཉེས་ཏེ་རྗེ་མར་པ་རང་གི་ཐུགས་རྗེ་ཡིན། སྔོན་ཕུལ་བས་མ་བཞེས། ད་ཅིས་ཀྱང་གོ་བཅད་ཅེས་ཐོག་མར་སྐུ་མཁར་རིན་པོ་ཆེ་ཕུལ། སྔར་མཁར་ཞོལ་གྱི་བད་ཆད་ནས་སྲིན་ཟམ་ཕྲ་མོ་ལ་མི་རྩལ་པས་ཐར་ཙམ་ལས་མེད་ནས་དེ་རྣམས་ལེགས་པར་བཅོས། སྐུ་མཁར་གྱི་རྩེར་ཞལ་བ་བརྡུང་བ་ན་མཚན་མོ་མི་མ་ཡིན་གྱིས་བརྡུང་བ་ཆེས་མང་བར་བྱུང༌། མཆོད་ཡོན་གཉིས་ཀས་དྲོ་བོ་ལུང་དུ་སྒྲུབ་སྡེའི་ས་ཡུལ་གཟིགས་པས་ཉིན་མང་པོར་ཐུགས་ཐག་མཆོད། ཉིན་གཅིག་ལྷ་མོའི་སྐུ་འབག་རྒྱ་གར་མའི་དྲུང་དུ་གཏོར་མ་ཞིག་མཛད། ཐུགས་འུར་ཏེ་སྐུ་འབག་ནས་ལྕག་གིས་བྲབས་ཏེ་སྡུག་རྒན་མ་ཁྱོད་ཀྱིས་བསྟན་པ་སྲུང་བར་ཁས་བླངས་ནས་ཁྱོད་ཀྱི་གནས་འདི་ན་བསྟན་པ་དང་ཅི་འདུག ཆོས་བྱེད་མཁན་སུ་འདུག་གསུངས་ནས་ཆེར་བཀྱོན། དེའི་སང་ནམ་ལངས་མ་ཐག་ལྷ་མོའི་དཀོན་གཉེར་ནག་ཚངས་གདན་ས་སྐུ་དྲུང་འོངས་ཏེ་གཟིམ་ཁང་སར་པ་གཅིག་མཛད་ན་མི་སྡེ་ལ་འུ་ལག་གཟན་པོ་ཡོང་བ་འདུག་པས་ང་རང་གི་དབུ་རྒྱན་འདི་འབུལ་པ་ཡིན། མི་མང་ལ་གསོན་དགེའི་ཚབ་བྱེད་ཟེར་ནས་ཕུལ་ཏེ། དེར་དབུ་རྒྱན་བདེ་ཆེན་རྩེར་མིང་བཏགས་ཏེ་གཟིམ་ཁང་མཛད།

ཁོང་རང་དབང་བའི་མའི་ས་མཁར་དུ་ཡང་ཕུལ། དོན་ལ་ལྷ་མོས་ཕུལ་བར་བྱེད་པ་ཡིན། དེའི་སྐོར་དུ་སྒྲུབ་སྡེའི་སྒྱིལ་པོ་མང་དུ་ཐེབས། འོན་ཀྱང་རྗེ་དཔའ་བོ་འདི་སྒྱིལ་པོ་བླ་གབ་ཅན་བྱས་པ་ལ་ཆོས་མི་འོང༌། བུང་ཚང་འདྲ་བ་ཆུང་རུག་གེ་བ་རེ་དགོས་པ་ཡིན་གསུངས་པས་དེ་ལྟར་ཡོད་པར་སྣང༌། སྔོན་མོན་མོ་སྒྲུབ་ཆེན་མས་རྒྱགས་ཅིག་སྐྱོང་དགོས་གསུང་བ་བསྒྲུབས་པས་ཆོས་ཞུ་ཐམས་ཅད་རྒྱགས་ཅིག་བྱེད། ཚ་དྲོའི་དུས་ཐུག་པ་ནག་ཚང་ནས་འགྱེད་ཅིང་རྒྱུགས་སོ་སོར་སྐྱེལ། མཚམས་པ་ཐམས་ཅད་ཀྱང་ནང་དུ་ཐབ་མི་འཛིན། མཚམས་པ་ལ་བུག་སྒོར་བྱོན་ནས་ཆོས་གསུངས། སྐྱབས་འགྲོ་སེམས་བསྐྱེད་ཡིག་བརྒྱ་ཕག་མོའི་སྒོམ་བཟླས་བླ་མའི་རྣལ་འབྱོར་བསྒོམས་ནས་ཡན་ལག་བདུན་པ་བྱེད། ཀུུ་ས་ལིའི་ཚོགས་སོག དེང་ནས་སྲོག་གཅོད་མི་བྱ་ཞིང༌། སོགས་ཀྱིས་སོ་ཐར་ལེན་པ། སྤྱོད་འཇུག་ལུགས་ཀྱི་སེམས་བསྐྱེད་ཀྱིས་བྱང་སྡོམ། རིགས་ལྔའི་སྡོམ་བཟུང་དང་བདེ་མཆོག་གི་ཉི་ཤུ་རྩ་གཉིས་ལེགས་པར་བསྲུང་གིས་སྔགས་སྡོམ་ལེན་པ། གསོལ་འདེབས། ཏིང་ངེ་འཛིན་གྱི་དབང་བཞི་ལེན་པ། ཕྱག་ཆེན་ལ་མཉམ་པར་འཇོག་པ། རྗེས་བསྔོ་བ་སྨོན་ལམ་སྟེ། དེ་རྣམས་ཁྲིགས་སུ་མཛད་ནས་ཐབ་ཀ་བ་མ་གཏོགས་ཐམས་ཅད་ཀྱིས་སྔ་དྲོ་ཕྱི་དྲོ་སྲོད་ཐོ་རེངས་ཏེ་ཐུན་བཞིར་མ་ཆག་པ་བྱེད། དེ་ཡང་ཚིག་ཤུར་ཙམ་མ་ཡིན་པར་བྲེལ་བ་མེད་དུས་སྔ་དྲོ་སོགས་སོ་སོ་འཁྱོངས་པ་དང༌། ཤིན་ཏུ་བྲེལ་ན་ཡང་ཇ་འདེབས་གཉིས་ཀྱི་ཡུན་ཙམ་ངེས་པར་བྱེད། འདེགས་བཞུད་ཀྱི་སྔ་དྲོ་ཐམས་ཅད་ཆས་ཟིན་པ་ན་དགེ་འདུན་ཐམས་ཅད་བཞེངས་ཏེ་མ་ནམ་མཁའ་མའི་གསོལ་འདེབས་རྒྱས་པ་རེ་མཛད་པས་ཐུན་གྱི་ཚབ་བྱེད། དགེ་འདུན་ཐམས་ཅད་ཐར་ཐོར་དུ་མི་འགྲོ་བར་མ་རེག་ཙམ་ལ་སྔ་མ་དང་རྗེས་མ་མ་གཏོགས་ཐམས་ཅད་ངག་བཅད་ནས་དགེ་སྦྱོར་ལས་མ་ཡེངས་པར་འགྲོ་བ་སོགས་སྔོན་གྱི་བཀའ་རྒྱུད་གོང་མའི་ཆོས་སྲོལ་ཤིན་ཏུ་བཟང་བ་བཞིན་བྱེད་དོ།། དབུ་རྒྱན་ཕུལ་ནས་བླ་གཡེ་ཟིན་པ་ན་རིན་ཆེན་བྲག་པའི་ཆོས་རྗེ་བསོད་ནམས་རྒྱལ་མཚན་པ་དཔོན་སློབ་ཀྱིས་ངེར་ཆོས་ཁྲི་བརྩེགས་པས་རྟེན་འབྲེལ་ལ་མཉེས།

སྒྲུབ་སྡེ་གྲུབ་ནས་སྲས་གྲོ་ལུང་སྒྲུབ་སྡེ་སོགས་ཀྱི་བཀོད་པའི་ཐང་སྐུ་བྲིས་འབུལ་ཆེན་དང་བཅས་རྗེ་ཐམས་ཅད་མཁྱེན་པ་གཙང་ལ་ཐེགས་པའི་ཡར་རེས་ཀྱི་ལྷ་སར་ཕེབས་པ་དང་མཇལ། དེ་རེས་ཀྱང་འབུལ་བ་རེ་ལ་ཚིགས་བཅད་ཀྱི་བསྔགས་པ་དང་སྨོན་ལམ་མཛད་ཅིང་དད་པའི་གདུང་ཤུགས་དང་གསོལ་འདེབས་དྲག་པོ་མཛད་པ་ན་ཁྲོམ་ཐམས་ཅད་སྣང་བ་འུར། དེ་ཡང་ཉིད་དང་པོར་ཉན་ཐོས་ཀྱི་དགེ་ཚུལ་ཡིན་ཡང་བར་དུ་སྔགས་སྤྱོད་ཀྱི་སྐུ་ཆ་ལུགས་མ་ངེས་པས་བྱིས་པ་ལྟ་བུའི་སྤྱོད་པ་དང་སྨྱོན་པ་ལྟ་བུའི་སྤྱོད་པ་དང༌། སེང་གེ་ལྟ་བུའི་སྤྱོད་པ་སོགས་སྣ་ཚོགས་མཛད་ལ། ཕྱིས་ལྷུན་བདེ་བ་ལས་བསྙེན་རྫོགས་རྣམ་དག་མཛད་པ་ཁོ་ན་བཞེད་ཀྱང་ལྷུན་བདེ་བ་སྐུ་གཤེགས་པས་སྐུ་གདུང་གི་དྲུང་དུ་དབུ་སྐྲ་ཕུལ། བསྙེན་རྫོགས་ཀྱི་མཁན་པོར་འོས་པ་ཡང་མ་གཟིགས་ནས། སྔོན་གྱི་སྒྲུབ་རྟེན་སྒྲུབ་པ་མོ་དེ་ཞབས་ཕྱིར་ཡོད་པའི་སྐབས་ཡིན་པར་སྣང༌། དེའི་རྒྱུ་མཚན་ལས། སྐྱ་སེ་རྟོགས་ལྡན་པའི་གསུང་ནས་བླ་མ་དཔའ་བོ་དེ་གཞན་རྒྱུད་བྱིན་གྱིས་རློབ་ནུས་པ་གཅིག་འདུག་ལར་ཁོང་རེ་ཡང་དགེ་མ་རག་ལ་མཉེས་དྲགས་ནས་གསུང་སྐད། མཁན་ཆེན་བདེ་ལེགས་པའི་གསུང་ན་རེ། ཁྲོམ་དེའི་ཁྲོད་ན་མི་ངུ་བ་སུ་ཡང་མི་འདུག ང་ལས་མགོ་མཁྲེགས་པའི་མི་མེད། ཚེ་འདི་ལ་མཆི་མ་གཞན་འོང་མ་མྱོང་སྟེ་དེའི་ཉིན་མཆི་མ་རང་དབང་མེད་པར་ཤོར་བླ་མ་འདིའི་ཕྱགས་ཕྱི་ལ་འགྲོ་དགོས་སྙམ། ཁོང་དཔོན་སློབ་ཀྱི་སྒར་དུ་ཕྱིན་པ་ན་བཙུན་མ་སྐྲ་ལོ་ཅན་ཞིག་མཐོང༌། འདི་ཕྱག་རྒྱ་མར་འདུག་ཟེར་བས་མཚན་ཉིད་པའི་དབུ་མཛད་ཡིན་པས་ཁ་ཟེར་གྱིས་དོགས་ནས་ཆོས་མ་ཞུས་ཞེས་དངོས་སུ་གསུང་བ་ཐོས། སྲས་མཁར་དང་སྒྲུབ་སྡེ་སོགས་ཕུལ་བ་ན་སླར་ཁྱེར་རང་གི་མ་བཟུང་ན་སྒར་པའི་མི་བཏང་བས་མི་ཟིན་གསུང་ནས་སླར་ཆོས་རྗེ་ཉིད་ལ་བསྐོས་འཇའ་གནང༌། བླ་མའི་བཀའ་མི་གཅོག་པའི་དམ་བཅའ་མཛད་པས་ཞལ་གྱིས་བཞེས། ས་སྐྱོང་དོན་རྡོར་དཔོན་བློན་གྱིས་ཀྱང་རྒྱལ་མཚན་ལ་སོགས་པ་གནས་ཆེན་དུ་མཆོད་པའི་ཡོ་བྱད་མང་དུ་ཕུལ།

ཕེབས་ལམ་ཡ་འབྲོག་ནས་ར་ལུག་དང་གནག་ཕྱུགས་མང་དུ་ཕུལ་བ་ལས་སྲས་ཀྱི་དཀར་ཐོག་གི་རྒྱུན་འདི་བཙུགས། སྲས་མཁར་རྒྱལ་མཚན་ཟེར་བའི་གྲོ་ཤུལ་བ་གྲྭ་པ་སྙོམས་ཆུང་ཞིག་གིས་གཟན་ཞིག་བཙོངས་པའི་རིན་གྱིས་སྐུ་མཁར་ལས་དཀར་གསོལ་བས་དེ་ཕྱིན་སྲོལ་དུ་ཆགས། ཆོས་རྗེ་ཀུན་བསམ་པ་གཤེགས་པས་སྤྱན་འདྲེན་དྲག་དུ་བྱུང་བ་ལ་ནན་གྱིས་བཞུགས་པར་ཞུས། ལྷ་མོའི་སྐུ་འབག་ལ་སྤྱན་ཆབ་ཀྱི་རྗེས་བྱུང༌། གཏོར་མའང་ཕུལ་མ་ཐག་བྲུལ། ཐེགས་པར་བརྩས་མ་ཐག་ཁ་བ་ཆེན་པོ་མིས་མི་ཐར་བ་བབ། ཐམས་ཅད་རྨི་ལམ་ཡང་རྩུབ་པས་བཞུགས་པར་ཞུས་པ་ན། ལྟས་བཟང་པོ་ངེད་རང་ལའང་མེད་ཀྱང་བླ་མའི་དམ་ཚིག་ཡིན་པས་འགྲོ་གསུང་སྟེ་དབོན་པོ་མངའ་བདག་ཆོས་རྒྱལ་བ་གདན་སར་བསྐོས། ལམ་ལ་དཀའ་བ་ཆེན་པོ་མཛད་ནས་ཐེགས། སྐུ་རྗེས་ཀྱི་བྱ་བ་མཛད། དོར་རྫས་བོར་སྐུ་ཚེའི་རྟེན་འབྲེལ་དུ་སྐུ་མཚམས་གཅིག་མཛད་པའང་རྐྱེན་གྱིས་གྲོལ་དགོས་པ་བྱུང༌། འབྲོག་བདེ་སྟེང་དུ་ཆོས་རྗེ་རི་ཁྲོད་རས་ཆེན་ཧེ་རུ་ཀའི་ཆ་བྱད་ཅན་དཔོན་སློབ་མང་དུ་བྱོན་ཏེ་འབུལ་པ་ཆེར་མཛད། འབྱོན་དུས་ཁྱེད་རྣམས་ཀྱིས་ངུ་བ་སོགས་མ་བྱེད། བཀྲ་ཤིས་པའི་མགུར་འཐེན། ཐོར་ཙུགས་ཆིངས་ལ་སོང་གསུངས་ཀྱང་ཐུགས་འབྲལ་བར་མ་ཕོད་པས་ཐམས་ཅད་ཀྱིས་རལ་པ་བཤལ་ཞིང་བཤུམས་པས་ད་ནི་རྟེན་འབྲེལ་མི་འགྲིག་པར་འདུག ཁྱོད་རང་ལོ་གསུམ་གྱི་བར་དུ་གཙང་མ་གཏོགས་ཤར་ཕྱོགས་ལ་ཁ་གཏད་ནས་མ་ཡོང༌། ཡོང་ན་ཚེ་ཡི་བར་ཆད་འབྱུང་གསུངས། དེ་ནས་ད་ནི་རྗེ་ཐམས་ཅད་མཁྱེན་པ་མཇལ་དགོས་པར་འདུག་གསུང་ནས་སྒར་ཆེན་གཙང་ནས་སྐྱི་ཤོད་དུ་ཕེབས་ཚེ་སྐུ་ཅུང་ཟད་བསྙུན་བཞིན་མཇལ་དུ་བྱོན། སྒར་དུ་ཕེབས་ཀར་གྲྭ་པ་ཀུན་བསགས་ནས། འོ་སྒར་ཆེན་འདི་འཁོར་ལོ་སྡོམ་པའི་ཕོ་བྲང་ཡིན། སྒར་པ་ལ་ཅི་ཡང་ཡོད་དེ་དཀྱིལ་འཁོར་གྱི་མཐའ་ན་དུར་ཁྲོད་ཡོད་པ་ལྟ་བུ་ཡིན་གང་ལའང་ལོག་ལྟ་མ་བྱེད། རྗེ་ཐམས་ཅད་མཁྱེན་པ་སངས་རྒྱས་ཐམས་ཅད་ཀྱི་ངོ་བོ་སྤྱན་རས་གཟིགས་དངོས་ཡིན་གསོལ་བ་ཐོབ།

སྡེ་པ་སྒར་པ་འདི་འང་འཁོར་ལོ་སྡོམ་པའི་སྤྲུལ་པ་ཡིན།། བསོད་ནམས་ཅན་ལ་སྤྲུལ་ཡོད་པ་ཡིན།། ཁྱེད་རང་རྣམས་འདི་གཉིས་ཀྱིས་སྡུག་དུ་མི་འཇུག་གསུངས།། བྱང་ཐང་དུ་ཕྱགས་ཕྱི་ཟིན་དུ་རེ་ཡང་མ་ཟིན།། སྐྱི་ཤོད་རྣམས་སུ་མཇལ་ཏེ་འབུལ་ནོད་མང་དུ་མཛད།། སང་སྒར་པ་ཐེགས་ཀའི་རྒྱབ་ཇའི་ཚེ་ཡུར་བའི་འགྲམ་ན་བཙུགས་ཤིང་གི་ཕྲེང་བ་ཡོད་པའི་ཤིང་དྲུང་དང་མི་རིང་བ་ན་རྗེ་ཐམས་ཅད་མཁྱེན་པ་བཞུགས། དྲུང་འཁོར་རྣམས་ཅི་བདེར་འཁོད་པ་ན་ཅི་ཞིག་ན་རྗེ་དཔའ་བོ་བཞེངས་ནས་སྐུ་མདུན་ནས་ཕྱག་འགའ་ཞིག་མཛད་ཅུང་ཟད་བཞུགས། ཡང་སྐུའི་གཡས་ཕྱོགས་དང་གཡོན་ཕྱོགས་ནས་ཀྱང་དེ་བཞིན་མཛད། ཅི་ཞིག་ན་རྗེ་དྭགས་རམ་པའི་དྲུང་དུ་བྱོན་ནས། མདུན་ཞལ་དང་གཡས་ཞལ་གཡོན་ཞལ་ནས་གསོལ་བ་བཏབ་དབང་བཞི་བླངས་ཟིན། ད་རྒྱབ་ཞལ་ནས་གསོལ་བ་བཏབ་ཆོག་གམ་ཞུས་གསུངས་ཏེ་དེ་སྐད་ཞུས་པས་རྗེ་ཐམས་ཅད་མཁྱེན་པ་ཞལ་འཛུམ་མཛད་དེ་ངེད་རང་ལ་ཁོང་གིས་གདོང་པ་བཞི་ཡོད་པར་མཐོང་བ་ཨེ་ཡིན་པར་འདུག །དེ་ག་བྱས་ཆོག་གསུངས་ཏེ་ལྗོན་ཤིང་དང་སྐུའི་བར་འདོམ་གང་ཙམ་ཡོད་པ་དེའི་བར་ནས་གསོལ་འདེབས་ཡུན་རིང་དུ་མཛད་ཅེས་རྗེ་དྭགས་རམ་པ་གསུངས། དེའི་ཉིན་སྙེ་ཐང་གི་མཁར་ནག་ཐང་དུ་སྒར་ཕེབས་ཏེ་བཞུགས། དེ་ནས་མ་ཚད་དུ་ཁོང་དཔོན་སློབ་ཀྱི་གཟིམ་གུར་མཛད། དེ་ཡང་དགུང་ལོ་ཞེ་དགུ་པ་ཕག་ལོ་ཟླ་བ་བདུན་པའི་ཚེས་གཅིག་ཏུ་སྣང༌། སྐུ་མདུན་དུ་ཇ་ལ་སྤྱན་འདྲེན་འབྱུང༌། དཔོན་སློབ་རགས་པ་བཅོ་ལྔ་ཙམ་ཞིག་བྱོན། གསོལ་ལྕོག་གཡས་ཟུར་ན་མར་བཞུགས། སྤྱིར་རྗེ་དཔའ་བོ་འདི་བླ་མའི་དྲུང་དུ་བཞུགས་པ་ན་སྤྱན་སྤྱན་ཆབ་ཕྱག་ཐལ་སྦྱར་དང་མི་འབྲལ། མོས་གུས་ཆེ་བའི་མཐར་ཐུག་པའི་ལོ་རྒྱུས་མང་དུ་ཡོད། སུ་ལ་ཡང་དམ་པའི་ཆོས་ཀྱི་ཚིག་ཙམ་མ་གཏོགས་ཕལ་གཏམ་མི་གསུང༌། གར་བཞུགས་ཀྱང་སྐུ་ལུས་གནད། སྤྱན་རྡོ་རྗེའི་ལྟ་སྟངས། བར་རླུང་གི་སྦྱོར་བ་དང་མི་འབྲལ། མཆོག་དམན་ཐམས་ཅད་ལ་གོང་དུ་བཀུར་ཞིང་བཀུར་སྟི་མཛད།

གསུང་འཇམ་ཞིང་ཞེ་སར་བཅས་པས་བརྗོད། དེ་ལྟར་ཞི་ཞིང་དུལ་ཡང་སུས་ཀྱང་ཟིལ་གྱིས་མི་ནོན། མགྲིན་པ་ལོངས་སྤྱོད་འཁོར་ལོའི་རྩ་ཁ་བྱེ་བས་རྡོ་རྗེའི་མགུར་ལ་ཐོགས་པ་མེད། ཐུགས་འུར་བའི་དུས་ལྐོག་གྱུར་གྱི་གནས་དང་མ་འོངས་པ་ལུང་དུ་བསྟན་པ་རྣམས་ནི་བསླུ་བ་མེད། ཆར་འབེབས་གཅོད་སོགས་ལ་སྤྱན་ལྟ་སྟངས་ཀྱི་སྦྱོར་བས་གང་འདོད་འགྲུབ། སྙིང་རྗེ་ཆེན་པོ་ཚད་མེད་པ་མངའ། ཡོན་ཏན་གྱི་གཏིང་མཐའ་མ་དཔོག་པ་ཡིན་ནོ་ཞེས་པ་ནི་འཕྲོས་པའོ།། དེ་ནས་ཇ་གྲལ་དེ་ཐོན་པ་དང་རྗེ་དཔའ་བོ་ཧར་གྱིས་བཞེངས་ཏེ་ཕྱག་གསུམ་མཛད་ནས་ཁོ་བོ་ནད་དམ་པོ་ཞིག་གིས་ཟིན་བདོག་པས་གང་བདེ་བྱས་ཆོག་པ་གནང་དགོས་ཅེས་ལན་གསུམ་ཞུས་པ་ན་རྗེ་ཐམས་ཅད་མཁྱེན་པས་ཀྱང་དེ་ག་ཆོག་གསུངས། འདི་མྱ་ངན་ལས་འདའ་ཆོག་པར་ཞུས་པར་སྣང་བས་སྔོན་ཚེ་དང་ལྡན་པ་ཤཱ་རིའི་བུས། བཅོམ་ལྡན་འདས་ལ་བདག་མྱ་ངན་ལས་འདའ་བར་བགྱིད་དོ་ལན་གསུམ་ཞུས་པ་ན། བཅོམ་ལྡན་འདས་ཀྱི་འདའ་བར་སྨྲ་བའང་འདུས་བྱས་ཀྱི་ཆོས་ཉིད་ཡིན་ན་ངེས་སྨྲར་ཅི་ཡོད། ཅེས་གསུངས་པ་ལྟ་བུར་སྣང་ངོ༌།། དེ་མ་ཐག་བྱོན་ནས་གྲལ་གྱི་སྐེད་སྨད་ཙམ་ན་རྗེ་སངས་བློ་བ་འདི་དགེ་འདུན་གྱི་བྱང་འདྲེན་མཛད་པ་དབུ་མཛད་སངས་བློ་ཞེས་མཚན་འབོད་པ་ཞིག་བཞུགས་པའི་ཕྱག་ནས་འཐེན་ཏེ་ཐམས་ཅད་མཁྱེན་པའི་སྐུ་མདུན་དུ་ཁྲིད་དེ་འདི་ལ་ད་ལྟ་གྲོ་བོ་ལུང་གི་གདན་ས་བསྐོ་བ་ཞུ་ཞེས་ཞུས་ཏེ། དེ་ཀར་ཕྱག་ནས་གནང་སྦྱིན་གནང༌། འདི་ཡང་གྲོ་བོ་ལུང་གི་མངའ་བདག་ཆོས་རྒྱལ་བ་དེའི་ཉིན་གཤེགས་པར་འདུག་པ་མཁྱེན་པ་ཡིན་པར་སྣང༌། དེ་མ་ཐག་ན་བཟའ་གོས་ཟླ་མ། སྐུ་ཕྱམ་དམར་སེར་གཉིས། སྐུ་ཆོས་སྐུ་གཟན་སྐུ་རག་སྐུ་ཤམ་གྱི་བར་དུ་ཕུལ། སྐུ་པང་དུ་དབུ་བཅུག་ནས་སྨོན་ལམ་མང་དུ་མཛད། ང་བླ་མའི་དྲུང་ནས་ཕྱིར་གཅེར་བུར་མི་འགྲོ་གསུང་ནས་སྐུ་འགག་སྐུ་རགས་ཙམ་བཞེས་པས་སྒར་གྱི་དྲུང་སྐོར་དང་གྲྭ་པས་བསྐོར་ཏེ་ཡོལ་བ་བར་ལ་བསྐོར་བ་མཛད།

ཞལ་གྱི་ཐད་དྲང་པོ་ནས་ཐལ་མོ་སྦྱར་ཏེ་ཞལ་ལ་སྤྱན་འབྲུ་ཚུགས་སུ་གཟིགས་ནས་རྗེ་ཐམས་ཅད་མཁྱེན་པ་ཁྱེད་ཀྱིས་ང་ལ་སྤྱན་ཡུན་རིང་པོ་ཞིག་གཟིགས་ཤིག་གསུངས་པ་ལན་གསུམ་དུ་གསོལ་པ་ན་རྗེ་ཐམས་ཅད་མཁྱེན་པས་ཀྱང་ཞལ་འཛུམ་པ་དང་དབུ་གུག་པ་ལན་གསུམ་མཛད། ད་ནི་ངའི་བསམ་པ་ཐམས་ཅད་རྫོགས་བྱ་བ་ཐམས་ཅད་ཟིན་གསུང་ནས་ཕྱི་འགྲོས་ཀྱིས་ཡོལ་བའི་ཕྱིར་བྱོན་ཕྱིར་ཕེབས་མ་ཐག་གསུང་ཆེན་པོས་སྒར་པ་རྣམས་ལའང་དཀོར་ཟན་ཁྱེད་ཚོ་དཀོར་ཐམས་ཅད་ཟོས་ཐམས་ཅད་མཁྱེན་པའི་དགོངས་པ་མི་སྒྲུབ་པ་གསུང་ནས་ཆེར་བཀྱོན། གྲྭ་པ་རྣམས་ལའང་མི་ཁྱེད་ཚོའི་བསོད་ནམས་དེ་རིང་གིས་ཟད་དོ་གསུངས། 

གཟིམ་གུར་དུ་ཕེབས་འཕྲལ་རྗེ་སངས་བློ་བ་ལ་ངས་བླ་མ་ཐམས་ཅད་ཀྱི་དགོངས་པ་དང་བསྟུན་ནས་ཆོས་བརྒྱུད་ཕྱོགས་མེད་དུ་བྱས་པ་ཡིན། ཁྱོད་ཀྱིས་མ་འོངས་པའི་དགོས་པ་གཅིག་ཡོད་པས་ཆོས་བརྒྱུད་ཞྭ་སྟབས་དང་བཅས་པ་འདི་ཀརྨ་པ་ཁོ་ནར་འདྲིལ་བ་ཞིག་གྱིས་གསུངས། དེ་ཕྱིན་གསུང་གཞན་མི་འབྱོན་སྐབས་སུ། ཁྱེད་རང་ཚོ་སྡོད་ངས་ཆོས་བཤད་ཀྱི་གསུང་པ་ལན་རེ་ཙམ་གསུངས། སང་ཚེས་གཉིས་ལ་སྒར་ཆེན་ལྷ་སར་ཐེགས། དཔོན་སློབ་རྣམས་དེ་ཀར་བཞུགས། ཚེས་བཞིའི་ཐོ་རངས་ཐུགས་འོད་གསལ་དུ་ཞུགས། རྗེ་སངས་བློ་བས་གཙོ་མཛད་པ་རྣམས་ཀྱིས་ཡོལ་བའི་ཕྱི་ནས་གདུང་མཆོད་མཛད། དེ་དུས་གཟིམ་གུར་ལ་འཇའ་འཁོར་མར་ཟུག །མེ་ཏོག་གི་ཆར་རྟག་ཏུ་བབ་པས་སྙེ་ཐང་པ་རྣམས་ཀྱིས་རྗེ་ཐམས་ཅད་མཁྱེན་པའི་གཟིམ་གུར་གྱི་ཤུལ་ཡིན་པར་བཟུང༌། ཕྱིས་སྒར་མགོའི་བླ་མ་ཞིག་གཤེགས་པར་འདུག་ཟེར་ནས་བསྐོར་བ་ལ་འདུས། ཚེས་བརྒྱད་གྱི་ཉིན་གུང་ལ་ཐུགས་དམ་གྲོལ་པར་བསྟན་ཞིང་རྗེ་ཐམས་ཅད་མཁྱེན་པའི་དྲུང་དུ་བསྔོ་ཞུས་ལ་ཕྱིན་པ་ན་ཐོག་མར་ཞལ་ངོ་ནག་ཙམ་མཛད། དེ་ནས་ཆོས་རྗེ་མང་ཐོས་པ་ལ་གཟིགས་ནས་ངེད་སྒོམ་ཆེན་པ་འཆི་ན་ཉམས་དང་བཅས་ནས་འཆི་བ་ཡིན་ཞེས་ཞལ་འཛུམ་མཛད། སྒར་གྱི་བླ་མ་རྣམས་ལས་ཁྱེད་རང་ཚོ་སུ་མོས་པ་བཏང་གསུང་པས་རྗེ་དྭགས་རམ་པ་ཞུས་ཏེ་གདུང་སྦྱོང་བར་གདན་དྲངས། ས་སྐྱོང་དོན་རྡོར་པས་ཀྱང་མཆོད་པའི་སྤྲིན་སྤྲོས། སྙེ་ཐང་གི་དགོན་པ་གང་མོས་སུ་སྤྱན་དྲོངས་ཅེས་གསུངས་བས་ནོར་བུ་བྲག་གི་ཞོལ་དུ་གདན་དྲངས། ཧོར་ཟླ་བདུན་པར་སོང་བས་སེར་བ་ཡོང་ཞེས་མི་སྡེ་གདུང་མི་བཞུ་པར་སྡེས་པ་ལ་ཞུས་ཀྱང༌། དེ་འདྲ་མི་དགོས་ཡུལ་བྱིན་གྱིས་བརླབ་པར་འགྱུར་བ་ཡིན་གསུངས། གདུང་བཞུ་བའི་ཚེ་ཐོག་མར་རླུང་ཆེན་པོ་བྱུང་སྟེ་སའི་ཉལ་ཉིལ་ཐམས་ཅད་ཕྱགས། དེ་རྗེས་འབྲུག་སྒྲ་དྲག་པོ་དང་བཅས་པའི་ཆར་ཆེན་པོས་སྙེ་ཐང་སྟོད་དེའི་ཀྱོང་ཐམས་ཅད་ཆུས་གང་བས་ཡོན་ཆབ་བསྒྲིག་པ་འདྲ་བ་ཞིག་བྱུང༌།

དེ་ནས་ཆར་ཆད་དེ་ནམ་མཁའ་ཐམས་ཅད་འཇའ་ཚོན་ཁ་དོག་སྣ་ཚོགས་པས་ཁེབས། མེ་ཏོག་གི་ཆར་ཁ་བ་ལྟར་བབ་ཚེ་རྗེ་དྭགས་རམ་པ་བཞེངས་ནས་གཡུལ་ཁང་གི་སྟེང་དེར་བྱོན་ཏེ་མེ་ཏོག་གི་ཆར་འཛིན་པ་ལ་ཕར་རྒྱུག་ཚུར་རྒྱུག་མཛད། སྤྱིར་རྫོགས་ལྡན་གྱི་དུས་ཟས་གོས་དང་རིན་པོ་ཆེའི་ཆར་འབེབས་པ་དང་སངས་རྒྱས་འབྱོན་པའི་ལམ་བརྒྱན་པ་སོགས་ལའང་ཐོག་མར་རླུང་གིས་ཉལ་ཉིལ་ཕྱགས། དེ་ནས་ཆར་གྱིས་རྡུལ་གནོན། དེ་ནས་མེ་ཏོག་གམ་ཟས་སོགས་འབབ་བ་སྟེ་གོ་རིམ་ནི་འདི་ཁོ་ནར་སྣང་ངོ༌།། ཕྱིས་རྗེ་དྭགས་རམ་པའི་ཞལ་ནས། ཁྱེད་ཀྱི་སྐྱེ་བ་སྔ་མ་དེའི་གདུང་བསྲེག་པ་ལ་ངས་ཕྱིན། གསོལ་ཀར་མི་ཉག་གན་ཀར་ཆེན་པོ་དེ་སྤུབ་བའི་ཡུ་བ་ནས་བཟུང་སྟེ་སྐོར་གྱིན་མེ་ཏོག་གི་ཆར་འདི་ཙམ་རང་བྱུང་ངོ་ཨང་མེ་ཏོག་གི་ཆར་དེ་ལས་ཆེ་བ་མཐོང་མ་མྱོང༌། ཆོས་འབྲེལ་ཞིག་མ་ཞུས་སྙམ་ནས་འགྱོད་པོ་བྱུང༌། ད་ཁྱེད་ངའི་རྩར་བྱོན་བྱུང་བས་འགྱོད་མི་དགོས་པར་འདུག་གསུངས། དབུ་ཀླད་རིལ་པོ་སྤོས་ཤེལ་ལྟར་དངས་པ་དང་རིང་བསྲེལ་ངོ་མཚར་བ་མང་དུ་བྱུང་བར་སྣང་ཞིང༌། ཕྱིས་དབུ་ལྟག་གི་གདུང་ཟུར་གསུམ་པ་གཅིག་གི་ཟུར་ཅུང་སེར་ཙམ་འདུག་པ་ལས་ཕྱིས་མདུན་ལོགས་ཐམས་ཅད་སེར་པོར་གྱུར། དེའི་དབུས་ནས་དཀར་ཞིང་འོད་འཚེར་བ་ཞིག་ལ། ཐུགས་རྗེ་ཆེན་པོ་ཁ་སརྤ་ཎ་ཕྱག་གཉིས་པའི་སྐུ་ཆེས་གསལ་བ་ཟླ་ཕྱེད་རེ་ཞིང་ཇེ་གསལ་དུ་འགྲོ་བ་ཞིག་རྗེ་དཔའ་བོ་གཙུག་ལག་ཕྲེང་པའི་ཕྱག་ཏུ་ཡོད་པ་ཕྱིས་ཆོས་རྗེ་གོང་མ་རང་གི་སྐུ་འདྲ་ཞིག་ཏུ་བཞུགས་སུ་གསོལ་ཞིང་རིང་བསྲེལ་དཀར་སེར་སྲན་རློན་ཙམ་བརྒྱ་མདུང་ཀྱི་དབྱིབས་ཡོད་པ་ཤིན་ཏུ་ལྕི་བ་བདར་ན་གྲུབ་བཞི་སོགས་བཟོ་ཇི་ལྟར་བྱས་ཀྱང་བཏུབ་པ་ལ་སང་ཉིན་སྔ་མའི་རྒྱ་མདུད་དབྱིབས་སྔ་མ་ཇི་ལྟ་བ་དེ་ཀར་ལོག་འགྲོ་བ་ཞིག་ཀྱང་བདག་གིས་མཐོང་ཞེས་རྗེ་གཙུག་ལག་ཕྲེང་བ་གསུང་ཞིང༌། དེ་ལྟར་རྗེ་བརྒྱད་པས་ཀྱང་རིང་བསྲེལ་ཡང་དག་པ་ཡིན་ནོ་ཞེས་བཀའ་སྩལ་ཏོ།

།གདུང་ཚྭ་ལ་རིང་བསྲེལ་བྱུང་བ་ཆེས་མང༌། གདུང་ཁང་གི་སོ་ཕག་གདུང་ཐལ་རྣམས་བཞུ་ས་དེ་ཀར་མཆོད་རྟེན་བྱས་ནས་བཞུགས་ཤིང༌། དེར་བསྐོར་མཆོད་བྱེད་པ་འགའ་དང་འགའ་ཡིས་ལོ་མང་པོར་རིང་བསྲེལ་རྙེད་པ་མང་ངོ༌། །ཚེས་བཞིའི་མཆོད་པ་འཛིན་པ་རྣམས་ན་མེ་ཏོག་གི་ཆར་སོགས་འབྱུང་བ་ཡིན་ཟེར་བ་ཡུལ་ཅི་རིགས་ན་དུ་མ་སྣང་ངོ༌། །རྗེ་དེའི་བུ་སློབ་རང་མགོ་ཐོན་ཙམ་གྱིས་སྒོམ་ཆེན་ནི་ཆེས་མང་ལ། ༈¿¿རྗེ་རི་ཁྲོད་རས་ཆེན་ནི། རྗེ་ཉིད་ཀྱི་གཅུང་པོ་ཡིན། རྗེ་ཉིད་ཀྱིས་དགེ་བསྙེན་གནང༌། མཚན་འཇམ་དབྱངས་ལྷུན་གྲུབ། གཙང་སྨྱོན་དང་ཤར་ཁ་རས་ཆེན་དང་ལས་འབྲེལ་འདུག་པས་རེ་ཞིག་དེར་སོང་གསུངས་ཏེ་དེ་དག་གི་གདམས་ངག་རྫོགས་ཤིང་རི་ཁྲོད་རས་ཆེན་དུ་མཚན་བཏགས། ཧེ་རུ་ཀའི་ཆས་མཛད། སློབ་མའི་ཚོགས་མང་ཞིང་ཕྲིན་ལས་ཤིན་ཏུ་ཆེ། རྗེ་དཔའ་བོ་ཉིད་ལས་ཆོས་དང་གདམས་ངག་མང་དུ་གསན་ཅིང་སྤང་རྟོགས་ཀྱི་རྩལ་ཡོངས་སུ་རྫོགས་ཤིང་རྗེ་ཉིད་ཁྱད་པར་དུ་རྩ་བའི་བླ་མར་འཛིན་ནོ། །དེའི་སློབ་མ་ཟུར་པ་སྟོད་ཟུར་གྱི་སྔགས་སྟོན་སྒྲུབ་ཆེན་བསོད་བཀྲས་པ་དང༌། དེའི་སློབ་མ་ཀོ་བྲག་པ་སོགས་མང་ངོ༌། །སྐུ་ཚེའི་སྟོད་ཀྱི་སློབ་མ་དབོན་པོ་རྡོ་རྗེ་རྣམ་རྒྱལ་ཞེས་སྨན་སྦྱིན་དང་བསྙུང་གནས་སོགས་འགྲོ་དོན་ཤིན་ཏུ་ཆེ་བ་དང༌། བླ་མ་ཁྲོམ་སྟེང་པ་སྐུ་མཆེད་ཀྱང་རྩ་བའི་སློབ་མ་ཡིན་ཕྲིན་ལས་ཆེ། དགེ་སློང་བདེ་ཆེན་དར་ཞེས་བྱ་བ་ཐུགས་དམ་ཤིན་ཏུ་བཟང་བ་ཞིག་ཁོ་བོ་རྒྱ་ནག་རི་བོ་རྩེ་ལྔར་འགྲོ་གསུངས་ཏེ་བྱོན།། ༈¿¿བླ་མ་དཔོན་ཡིག་པ་ནི། གྲར་འཁྲུངས། བྱམས་གླིང་པའི་དགེ་བཤེས་ཡིན། རྗེ་ལ་བསྟེན་ཏེ་གདམས་ངག་ཡོངས་སུ་རྫོགས། རྟོགས་བ་མཐོ། བཀའ་འབུམ་གྱི་བསྡུ་བ་པོ་ཡང་མཛད། མཚན་ལྷུན་གྲུབ་རྒྱ་མཚོ་ཡིན། མངོན་ཤེས་མངའ། བར་དོའི་རྣམ་ཤེས་གཟིགས་ནས་དོན་བྱེད་ནུས། རིང་བསྲེལ་མང་དུ་བྱོན་ནོ།། ༈¿¿སྒྲུབ་ཆེན་ཤཱཀྱ་དྷྭ་ཛ་ནི། བྱར་ཆོས་སྡེའི་དགེ་བཤེས།

རྗེ་ཉིད་ཀྱི་ཞབས་ལ་གཏུགས་ནས་སྤངས་རྟོགས་མཐར་ཕྱིན། སྤྲུལ་སྐུ་ཕྱི་མ་དགུང་ལོ་བཅོ་བརྒྱད་ཙམ་གྱི་བར་གཤེགས་རྗེས་གདན་སའི་དོད་མཛད་དེ་ཞབས་ཏོག་ཆེ། དེ་ནས་ལོ་རོའི་སྨན་པ་ལེ་གདས་འདབ་སོགས་སུ་རྩེ་གཅིག་ཏུ་སྒྲུབ་པ་མཛད་སྟེ་སྤངས་རྟོགས་ཕུལ་དུ་གྱུར། ལྕང་ལོ་ཅན་གྱི་དགོན་པ་མཛད། ཡུལ་དེར་ཆོས་པ་དར་བར་ཡང་མཛད་དོ།། ༈¿¿རྗེ་སངས་བློ་བ་ནི། འབྲོག་པ་རི་སྨད་དུ་འཁྲུངས། རྗེ་དཔའ་བོ་མཇལ་ཞིང་ཆོས་གསན་པས་སྐྱེས་བུ་གསུམ་གྱི་ལམ་རྣལ་མ་འཁྲུངས། རིག་གནས་དང་མདོ་སྔགས་ཀྱི་མཁྱེན་པ་ཆེ་ཞིང་གསན་རྒྱ་མཐའ་ཡས། ཕྱིས་བྲག་རྩའི་དགོན་བཏབ་སྟེ་དབང་ལུང་ཁྲིད་གསུམ་གྱི་ཕྲིན་ལས་སོགས་གཞན་ཡང་འགྲོ་དོན་ཆེར་བྱུང་ངོ༌།། ༈¿¿སྒྲུབ་ཆེན་རྒྱ་གཤོངས་པ་ཡང༌། རྗེ་འདི་ལས་གདམས་པ་མང་དུ་གསན། དོལ་བུ་རྒྱ་གཤོངས་སུ་སྐུ་ཚེ་སྒྲུབ་པ་ལ་བསྐྱལ་མངོན་ཤེས་མངའ་བར་གྲགས་སོ།། ༈¿¿བླ་མ་སྨོན་བཟང་བ་ནི། གཞུང་དུ་འཁྲུངས། ཚལ་མིན་དུ་དུས་འཁོར་དང༌། གསང་ཕུར་མཚན་ཉིད་ལ་སྦྱངས་པས་ཤིན་ཏུ་མཁས། རྗེ་དཔའ་བོ་ལས་བསྙེན་སྒྲུབ་སོགས་གདམས་པ་མཐའ་དག་གསན་ཏེ་སྲས་ཀྱི་ཐུ་བོ་གྱུར། རྗེས་ལུང་བསྟན་ཏེ་དོལ་ཆོས་འཁོར་སྒང་བཏབ་ནས་ཕྲིན་ལས་ཆེའོ།། ༈¿¿སྒྲུབ་ཆེན་ཆོས་དཔལ་ནི། དོལ་དུ་འཁྲུངས། རྗེ་ལས་ཆོས་དང་གདམས་ངག་ཞུས། ཚེ་རིང་བར་ཡོང་བའི་རྟེན་འབྲེལ་ཡོད་གསུངས་པ་ལྟར་དགུང་ལོ་གྱ་གཅིག་པའི་ཚེ་མདུན་དུ་འདོམ་གང་ཙམ་ན་མཐོང་ཀ་ཡོད་པའི་སྐས་ལ་ཕྱག་གཡོག་ཞིག་འཛེགས་ཡོང་པར་ཐོག་ཕོག་སྟེ། སྐས་སོལ་དུམ་ཐོ་རེ་བ་ལས་མ་ལུས། མི་དེ་ལུས་ལྡུམ་ཙམ་ཞིག་ལུས། ལྕགས་ཕྲེང་ཞིག་ཡོད་པ་གོང་བུ་གཅིག་ཏུ་ཞུ་ཡང་ཁོང་རང་ལ་ཅུང་ཟད་ཀྱང་གནོད་མ་ནུས་པ་སོགས་སོ།། ༈¿¿སྒྲུབ་ཆེན་བློ་ཤེ་པ་ནི། རྗེ་ལ་གདམས་པ་མང་དུ་གསན། རྨི་ལམ་སྒྱུ་ལུས་ལ་མངའ་བརྙེས། དབུས་ཀྱི་དོལ་དང༌། གཙང་ཕུང་པོ་རི་བོ་ཆེར་སྒྲུབ་པའི་རྒྱལ་མཚན་བཙུགས། འབྲོག་མགྲོན་བུ་ལུང་གི་བླ་མ་དད་ཅན་དེའི་ཁང་པར་ཕྱག་ནས་ནམ་མཁར་མང་དུ་ཆགས་པ་ལས་བ་ཐག་ཕྲ་མོ་ཞིག་ལ་ནས་བདུན་བརྩེགས་སུ་ཆགས་པ་ཕྱིས་ཀྱང་ཀུན་གྱིས་མཐོང༌།

དེའི་སློབ་མ་སྔགས་འཆང་ལྷུན་གྲུབ་མགོ་ལེགས་བཅས་ཐུགས་རྩིས་ཆེ་བའི་གནས་བརྟན་སྔགས་འཆང་བ་བསྙུན་ཟུག་གིས་ཕྱག་ཞབས་གཡུག་པའི་རྡོ་ཐམས་ཅད་ལ་རྗེས་བྱུང༌། གཞན་ཡང་དོལ་བདེ་གཤོངས་སུ་སྒྲུབ་པས་དུས་འདའ་བའི་སྒྲུབ་ཆེན་བསོད་བསྟན་པ་ཞེས་མཁས་གྲུབ་དེ་སོགས་རྩ་སློབ་བརྒྱུད་སློབ་ནི་ཆོས་མང་ངོ༌།། ༈¿¿དགེ་སློང་ཐབས་ལྡན་དོན་ལྡན་ཞེས་བྱ་བ་སྐད་ཀྱིས་ཁྲོམ་ཐམས་ཅད་འདུ་ཐུབ་པ་ཕྱིས་རྒྱལ་པོ་རྣམས་ཀྱི་མགུར་མཁན་དུ་གྱུར་ཡང་འཆི་ཁར་རྐྱེན་སྣང་ཐལ་བྱུང་དུ་བཅད་དེ་བར་དོ་དང་པོ་ཟིན་ཞིང་ངོ་མཚར་གྱི་ལྟས་མང་དུ་བྱུང་བར་སྣང་ངོ༌། །གྲ་ནས་ཅེ་ཏེ་ཆོས་མཛད་མ་ཟེར་བའི་གྲུབ་ཆེན་མ་རྗེ་འདིའི་རྩ་བའི་སློབ་མ་ཞིག་ཀྱང་ལོ་དྲུག་ཅུ་ཙམ་ན་དབེན་པར་མེ་ཐབ་དྲུག་བཅིངས་སུ་བཞུགས་ཡོད་པར་གནམ་ལྕགས་དྲག་པོ་བབས་ཀྱང་གནོད་མ་ནུས་སོ། །གཞན་ཡང་ཡུལ་གྲུ་སོ་སོར་མངོན་མཐོའི་འགྲོ་དོན་ཅུང་ཟད་ཕེར་བའི་བླ་མ་དང་སྒོམ་ཆེན་རི་ཕེར་ཙམ་ནི་ཆེར་མང་ངོ༌། །བླ་མ་རུ་པས་མཇལ་བས་ཆོས་དུ་མ་ཞུས། ལན་གཅིག་ཁྱོད་རང་ངའི་ཁྲི་ཐོག་འདིར་ཉོལ་ཕྲིན་ལས་ཀྱི་རྟེན་འབྲེལ་འོང་གསུང་ལྟར་ཕྲིན་ལས་བྱུང་ཞེས་རྩ་བའི་བླ་མར་འཛིན་པར་སྣང་ངོ༌། །གྲུ་ཤུལ་དུ་བྲམ་ཟེ་སྙན་རྒྱུད་བཙུགས་པར་ཆོས་ཞུའི་སྐྱེས་པ་གསུམ་ཆོས་བྱེད་པར་ཞུས་པ་ལ། རྗེ་ཐམས་ཅད་མཁྱེན་པའི་དྲུང་དུ་ལས་འབྲེལ་འདུག་པས་སོང་ཞིག་བཀའ་སྩལ་ལྟར་ཕྱིན་པས། སངས་རྒྱས་རྒྱལ་མཚན་ཆོས་རྒྱལ་མཚན། དགེ་འདུན་རྒྱལ་མཚན་ཞེས་གནང་སྟེ་བྱ་བྲལ་གྱི་བརྟུལ་ཞུགས་བྱས་པས་མི་ལ་རས་པ་གསུམ་ཞེས་གྲགས་པའི་དང་པོ་པས་ཁྲ་ཀརྨ་ཆོས་རྫོང་བཏབ། གཞན་གཉིས་ཀྱང་སྒྲུབ་པ་མཐར་ཕྱིན་པར་བྱུང་ངོ༌།། གཞན་ཡང་ཡར་རྒྱབ་ཀུན་སྤངས་པ་གླག་ཚང་གདན་ས་པ་སོགས་ཆོས་འབྲེལ་ཐོབ་བ་ནི་ཆེས་མང་ངོ༌། །བླ་མ་འབྲིར་བ། གླང་ཁུང་པ་རྒྱལ་མཚན་དཔལ། གཉལ་ཨོ་རྒྱན་གླིང་པ་སོགས་རང་གནས་སུ་སྤྱན་དྲངས་ཏེ།

གདམས་པ་མང་དུ་ཞུས་པ། བླ་མ་ཆམ་དགོན་པ། རྐྱང་ཆེན་བླ་མ་ལྷ་དབང་སོགས་ཕྱགས་ཕྱིར་ལོ་ཁ་ཤས་བཞུགས་ནས་ཆོས་ཞུས་པ་ནི་ཆེས་མང་ངོ༌། །དེ་ལྟར་རྗེ་དཔའ་བོ་འདི་ནི་མ་མཇལ་བའི་དུས་ནས་རྗེ་ཐམས་ཅད་མཁྱེན་པ་རྩ་བའི་བླ་མ་མཆོག་ཏུ་འཛིན་པ་དང༌། ཕྱིས་དྲོ་བོ་ལུང་གི་གདན་ས་ཆེན་པོར་སྒྲུབ་བསྟན་གྱི་རྟེན་འབྲེལ་འགྲིགས་པའི་ཞབས་ཏོག་ཆེ་ཞིང་དགོངས་པ་རྫོགས་པར་མཛད་པ་སོགས་སྤངས་རྟོགས་ཕྲིན་ལས་གང་གི་ཕྱིར་རྩ་སློབ་ཆེ་ཤོས་ཀྱི་གྲར་བགྲངས་པ་ཉིད་དོ།། ༈¿¿མཁན་ཆེན་ཤཱཀ་བཟང་ནི། མདོ་ཁམས་ཀརྨའི་ཉེ་ལམ་གསལ་སྟོང་སྒོམ་ཤོའི་བཞུགས་གནས་དང་ཉེ་བར་འཁྲུངས། མཚུར་ཕུར་གསང་སྔགས་ཀྱི་ཕྱག་ལེན་མཁས་པར་སྦྱངས། ཆོས་རྗེ་ངོ་ཁྲོ་ལས་གདམས་ངག་དང༌། ཕྱིས་སྒར་གྱི་ཡང་རི་ལ་བཞུགས་ཤིང་གདམས་པ་ལེགས་པར་གསན། རྗེ་ཐམས་ཅད་མཁྱེན་པས་དྭགས་ལྷ་སྒམ་པོ་ཉམས་གསོས་མཛད་ནས་འདི་པ་མཁན་པོར་བསྐོས། དར་རྒྱས་ཀྱི་རྟེན་འབྲེལ་མཛད། འདིས་ཕྱག་མཁར་སྒྲུབ་སྡེ་མཛད། སློབ་མ་མང་དུ་འདུས། ལུགས་གཉིག་ནས་སྒམ་པོ་དར་རྒྱས་སུ་མཛད་པས་སྒམ་པོའི་གནས་ལ་སྔོན་རྗེ་འཇིག་རྟེན་མགོན་པོ་ཡབ་སྲས་དང༌། ཕྱིས་རྗེ་འདི་བཀའ་དྲིན་ཆེ་ཞིང༌། སྤྱན་སྔ་བཀྲ་སྒང་པ་མཆེད་དང༌། སྤྱན་སྔ་སྒར་པ་མཆེད་དུ་བཅས་པ་རྣམས་ཀྱི་རྩ་བའི་བླ་མ་ཡིན། ཀོང་པོར་ཡང་ཆོས་རྒྱ་ཅི་རིགས་པ་དང་སྒྲུབ་སྡེ་གོང་འོག་མཛད་པ་སོག་སྒྲུབ་བསྟན་ལ་གཅིག་ཏུ་མཛད་པ་ཆེའོ།། ༈¿¿བླ་མ་ཆམ་དགོན་པ་གྲགས་པ་དཔལ་ལྡན་ནི། འབྲོག་ཆམ་དགོན་དུ་འཁྲུངས། བླ་མ་མང་པོ་བསྟེན། ཁྱད་པར་དྲུང་པ་སི་ཏུ་པའི་ཕྱག་དཔེ་བྲི་བའི་ཞར་ལ་ཟབ་ཆོས་རྣམས་གསན་ཞིང་རྗེ་ཕྲིན་ལས་པ་ལའང་ཕུལ། ཕྱིས་ཆེས་འགྲོ་བའི་མགོན་པོའི་ཏི་ཤྲི་མཛད་སྟེ་ཆུ་བོ་རིར་སྒྲུབ་གྲྭ་མཛད་ཏོ།། ༈¿¿འགྲུས་ཁང་པ་བསོད་ནམས་རྒྱ་མཚོ་ནི། མདོ་ཁམས་འགྲུས་ཁང་པའི་ཞལ་ངོ་ཡིན། རྗེ་ཐམས་ཅད་མཁྱེན་པ་ལས་གསུང་ཆོས་རྣམས་གསན། རྗེ་ཀུན་རིན་པོའི་སློབ་མ་མཛད་ནས་མདོ་ཁམས་སུ་བསྟན་པའི་བྱ་བ་མཛད་ཅིང༌།

ཕྱིས་དབུས་སུ་བྱོན་ཏེ་དབོན་ཟུར་བཞུགས་པའི་བླ་མ་མཛད་ཏོ།། ༈¿¿ཁྲེས་ཁ་པ་དོན་གྲུབ་རྣམ་རྒྱལ་ནི། རྗེ་ཉིད་ཀྱི་རྩ་སློབ་ཡིན་ལ་འབྲི་ཁུང་སྐོར་དུ་ཕྲིན་ལས་ཆེའོ།། ༈¿¿བསམ་གཏན་གླིང་པ་ནི། ཀུན་མཁྱེན་འཇམ་དཔལ་བཟང་པོ་དང་རྗེ་བདུན་པའི་རྩ་སློབ་ཡིན་ལ་ར་སྒྲེང་གི་ལུང་ལག་ཞིག་ཏུ་སྒྲུབ་པ་མཐར་ཕྱིན་ཏུ་མཛད་པའི་སྒོ་ནས་ཕྲིན་ལས་ཆེའོ། །གཞན་ཡང་དར་པ་རྟོགས་ལྡན་ལ་སོགས་པའི་གཞན་ཕན་ཅན་མཐའ་ཡས་པར་བྱོན་ནོ། །སྨྱུག་ལ་བའི་དཔོན་ས་གསེར་ཁང་མས་ཀྱང་སྐུ་གཤེགས་ཁར་ཞལ་གཟིགས་པར་གྲགས་ཤིང༌། ནང་སོ་འབྲོམ་པས་ཀྱང་ཆུ་བོ་རིའི་ནམ་མཁར་རྗེ་ཀརྨ་པ་རས་རྐྱང་ཞྭ་ནག་ཅན་བྱོན་ཏེ་མེ་ཏོག་གི་ཆར་བབ་པའི་ཞལ་གཟིགས་ཐང་སྐུ་སྣང་ངོ༌།།